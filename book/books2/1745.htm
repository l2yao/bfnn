<html>
 <head>
  <meta content="text/html; charset=utf-8" http-equiv="Content-Type"/>
  <title>
   留候世家
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      留候世家
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     西漢 司馬遷 撰
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     南朝宋 裴駰 集解
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    留侯張良者，其先韓人也。（一）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大父開地，（二）相韓昭侯、宣惠王、襄哀王。父平，相釐王、悼惠王。（三）悼惠王二十三年，平卒。卒二十歲，秦滅韓。良年少，未宦事韓。韓破，良家僮三百人，弟死不葬，悉以家財求客刺秦王，為韓報仇，以大父、父五世相韓故。（四）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    良嘗學禮淮陽。東見倉海君，（五）得力士，為鐵椎重百二十觔。秦皇帝東游，良與客狙（六）擊秦皇帝博浪沙中（七），誤中副車（八）。秦皇帝大怒，大索天下，求賊甚急，為張良故也。良乃更名姓，亡匿下邳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    良嘗閒從容步游下邳（坏）圯上（九），有一老父，衣褐，至良所，直墮其履圯下（十），顧謂良曰：「孺子下取履！」良愕然，欲毆之。為其老，疆忍下取履。父曰：「履我！」良業為取履，因長跪履之。父以足受，笑而去。良殊大驚，隨目之。父去里所復還，曰：「孺子可教也。後五日平明，與我會此。」良因怪（之），跪曰：「諾。」五日平明，良往。父已先在，怒曰：「與老人期，後，何也？去！曰：後五日蚤（音早）會。」五日雞鳴，良往，父又先在，復怒曰：「後，何也？去！曰：後五日復蚤來。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 《正義》曰：良字子房，按王符皇甫謐並以為韓之公族，姬姓也。《史記》：韋昭云：「留今屬彭城，即徐州沛縣，今城內有張良廟，按張良求封留，以始見高祖於留故也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 大父，祖父。開地，名。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 《系本》作桓惠王。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 從昭侯至悼惠王，凡五君。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五） 如淳曰：秦郡縣無倉海。《師古》曰：倉海君，當時賢者之號。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六） 服虔曰狙，伺候也，七預反。《索隱》曰：謂如狙之伺物，必伏而侯之也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七） 《地理記》云：鄭陽武縣有博浪沙。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八） 《漢官儀》，天子屬車三十六乘屬車即副車，而奉車即御而從後。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九） 圯，橋也。東楚謂之圯，音怡。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十） 直，猶故也。一曰正也。謂至良所，正墮其履也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五日，良夜未半往。有頃，父亦來，喜曰：「當如是。」出一編（篇）書，曰：「讀是則為王者師，後十年興。十三年孺子見我濟北穀城山下黃石即我已。」（一）遂去，無他言，不復見。旦日視其書，乃《素書》（二）也，良因異之，常習（讀）誦。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    居下邳，為任俠。項伯嘗殺人，從良匿。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    後十年，陳涉等起兵，良亦聚少年百餘人。景駒自立為楚假王，在留。良欲往從之，道遇沛公。沛公將數千人略地下邳，遂屬焉。沛公拜良為廄將（三），良數以（素書）說沛公，沛公善之，常用其策；良為他人言，皆不省。良曰：「沛公殆（四）天授。」故遂從之，不去見景駒。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    沛公之薛，見項梁。共立楚懷王。良乃說項梁曰：「君已立楚後，而韓諸公子橫陽，君成賢，可立為王，益樹黨。（五）」項梁使良求韓成，立以為韓王。以良為韓申徒（六），與韓王將千餘人西略韓地，得數城，秦輒復取之，往來為游兵穎川。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    沛公之從雒陽，南出轘轅，良引兵從沛公，下韓十餘城，擊破楊熊軍。沛公乃令韓王成留守陽翟，與良俱南，攻下宛，西入武關。沛公欲以兵二萬人擊秦嶢（七）關下軍，良說曰：「秦兵尚彊，未可輕；臣聞其將屠者子，賈豎易動以利。（八）願沛公且留壁，使人先行，為五萬人具食，益為張旗幟諸山上為疑兵（九），令酈食其（十）持重寶啗秦將。」秦將果畔，欲連和俱西襲咸陽，沛公欲聽之。良曰：「此獨其將欲畔耳，士卒恐不從；不從必危，不如因其解（十一）擊之。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 《括地志》云。穀城山在濟州東阿縣東。孔文祥曰：「黃石公鬚眉皆白狀，杖丹黎，履赤烏。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 實乃《素書》，蓋傳之者誤也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 官名（音救）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 近也
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五） 師古曰：「廣立六國之後共攻秦。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六） 即司徒
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七） 嶢音堯
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八） 師古曰：「商賈之志無遠大，譬猶僮豎，故云賈豎。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九） 師古曰：「皆所以表軍之多，誇示敵人。」幟音試
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十） 音力異飢，解在《高紀》。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十一） 卒將離心而懈怠
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    沛公乃引兵擊秦軍，大破之。遂（逐）北至藍田，再戰，秦兵竟敗。遂至咸陽，秦王子嬰降沛公。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    沛公入秦宮，宮室帷帳、狗、馬、重寶、婦女以千數，意欲留居之。樊噲諫沛公出舍，沛公不聽。良曰：「夫秦為無道，故沛公得至此。夫為天下除殘賊，宜縞素為資。（一）今始入秦，即安其樂，此所謂『助桀為虐』。」且『忠言逆耳利於行，毒藥苦口利於病。』願沛公聽樊噲言。」沛公乃還軍霸上。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    項羽至鴻門，欲擊沛公，項伯乃夜馳入沛公軍，私見良，欲與俱去。良曰：「臣為韓王送沛公，今事有急，亡去不義。」乃具以語沛公。沛公大驚曰：「為將奈何？」良曰：「沛公誠欲倍項羽耶？」（二）沛公曰：「鯫生（三）教我距關，無內諸侯，秦地可王也，故聽之。」良曰：「沛公自度能卻項羽乎？」沛公默然良久，曰：「固不能也。今為奈何？」良乃固要項伯見沛公。沛公與伯飲，為壽，結賓婚，令項伯具言沛公不敢倍項羽，所以距關者，備他盜也。及見項羽，後解，語在《羽傳》。（四）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 資，籍也。欲沛公反秦奢泰，服儉素以為籍也。《集解》徐廣曰：「一本『噲諫曰：「沛公欲有天下邪？將欲為富家翁邪？」沛公曰：「吾欲有天下。」噲曰：「今臣從入秦宮，所觀宮室帷帳珠玉重寶鐘鼓之飾，奇物不可勝極。入其後宮。美人婦女以千數。此皆秦所以亡天下也。願沛公急還霸上，無留宮中。」沛公不聽
    <span lang="EN-US">
     *。」
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 倍背同。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 服虔曰鯫，小人也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 沛公至鴻門，項王留與飲；范增數目羽擊沛公，羽不應。范增起出，召項莊，使請以劍舞；項伯亦起舞，常以身翼蔽沛公，張良至軍門，見樊噲，曰：「今者項莊拔劍舞，其意常在沛公也。」噲直入怒甚，羽壯之。賜以酒，噲因譙讓羽。有頃，沛公起如廁招樊噲出，從問道走軍，令張良留謝。良問曰：「大王來何操？」曰：「我持白璧一雙，欲獻項王；玉斗一雙，欲與亞父；會其怒不獻，公為我獻之。」良入謝曰：「沛公不勝桮杓，不能辭。謹使臣良奉白璧一雙，再拜獻大王足下；玉斗一雙，再拜奉大將軍足下。」項王曰：「沛公安在？」良曰：「聞大王有意督過之，脫足獨去，已至軍矣。」項王受璧置座上，亞父受玉斗置之地，拔劍撞而破之，曰：「唉！豎子身足與謀，奪項王天下者，必沛公也！」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    漢元年正月，沛公為漢王，王巴蜀。漢王賜良金百鎰，（一）珠二斗，良具以獻項伯。漢王亦因令良厚遺項伯，使請漢中地。項王乃許之。遂得漢中地。漢王之國，良送至褒中，（二）遣良歸韓。良因說漢王曰：「王何不燒絕所過棧道，示天下無還心，以固項王意。」乃使良還行燒絕棧道。（三）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    良至韓，韓王成以良從漢王故，項王不遣成之國，從與俱東。良說項王曰：「漢王燒絕棧道，無還心矣。」乃以齊王田榮反，書告項王。項王以此無西憂漢心，而發兵北擊齊。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    項王竟不肯遣韓王，乃以為侯，又殺之彭城。良亡，閒行歸漢王，漢王亦已還定三秦矣。復以良為成信侯，從東擊楚至彭城，漢敗而還，至下邑，漢王下馬踞鞍而問曰：「吾欲捐關以東等弁之，誰可與共功者？」良進曰：「九江王黥布，楚梟將（四），與項王有矷A彭越與齊王田榮反梁地，此兩人可急使。而漢王之將，獨韓信可屬（五）大事，當一面；即欲捐之，捐之此三人，則楚可破也。」漢王乃遣隨何說九江王布，而使人連（六）彭越及魏王豹反，使韓信特（七）將兵擊之，因舉燕伐齊、趙。然卒破楚者，此三人力也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    張良多病，未嘗特將也，常謀畫策臣，時時從漢王。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    漢三年，項羽急圍漢王於榮陽，漢王恐憂，與酈食其謀橈（八）楚權。食其曰：「昔湯伐桀，封其後於杞；武王誅紂，封其後於宋；今秦失德棄義，侵伐諸侯社稷，滅六國之後，使無立錐之地，陛下誠能復立六國後世，畢已受印，此其君臣百姓，必皆戴陛下之德，莫不鄉風慕義，願為臣妾。德義已行，陛下南鄉稱霸，楚必襝衽而朝。」漢王曰：「善！趣刻印（九） 
    先生因行佩（十）之矣。」。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 服虔曰：二十兩曰鎰。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 括地志云：褒谷在梁州褒城縣北。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 師古曰：還，謂歸還韓。且行且燒，所過之處皆燒之也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 梟，勇健也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五） 屬，委也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六） 連，與相連結也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七） 師古曰：「特，獨也。專任之使將也。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八） 橈，弱也。音女教反。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九） 趣與促同。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十） 佩。謂授與六國使帶也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    食其未行，良從外來謁漢王。漢王方食，曰：「子房前！客有為我計橈楚權者。」具以酈生計告於子房，曰：「何如？」良曰：「誰為陛下畫此計者？陛下事去矣！」漢王曰：「何哉？」良對曰：「臣請藉前箸為大王籌之（一）。」曰：「昔者湯伐桀紂，封其後於杞者，度能制桀之死命也。今陛下能制項籍之死命乎？」曰：「未能也。」其不可一也。武王伐紂，封其後於宋者，度能得紂之頭也。今陛下能得項籍之頭乎？」曰：「未能也。」其不可二也。武王入殷，表商容之閭（二），釋箕子之拘（一作囚），封比干之墓。今陛下能封聖人之墓，表賢者之閭，式智者之門乎？」（三）曰：「未能也。」其不可三也。發鉅橋之粟，散鹿臺之錢，以賜貧窮。今陛下能散府庫以賜貧窮乎？」曰：「未能也。」其不可四矣。殷事已畢，偃革為軒；（四）倒載干戈，以示天下不復用；今陛下能偃武行文，不復用兵乎？」曰：「未能也。」其不可五矣。休馬華山之陽，示以無所為；今陛下能休馬無所用乎？」曰：「未能也。」其不可六矣。息牛桃林之埜（五），示不復輸積。今陛下能乎？」曰：「未能也。」其不可七矣。且夫天下游士離其親戚，棄墳墓，去故舊，從陛下者，徒欲日夜望咫尺之地；今復六國，立韓、魏、燕、趙、齊、楚之後，天下游士，各歸事其主，從親戚，反故舊，陛下誰與取天下乎？」其不可八矣。且夫楚唯無彊，六國立者，復橈而從之，（六）陛下焉得而臣之？誠用此之謀，陛下事去矣。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 求借所食之箸用指畫也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 師古曰：「商容，殷賢人也。里門曰閭。表顯異之。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 師古曰：「式，亦表也。一說至其門而撫軍式，所以敬之。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 革者，兵車。軒者，朱軒也。謂廢兵車而用乘車也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五） 晉灼曰：「在弘農閣鄉南谷中。」師古曰：「《山海經》云：『夸父之山，北有林焉，名曰桃林，廣圍三百里。』即謂此也。其山谷今在閺鄉縣東南，湖城縣西南，去湖城三十五里也。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六） 唯當使楚無疆，疆則六國弱從之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    漢王輟食吐哺，（一）罵曰：「豎儒，幾敗而公事（二）！」令趣銷印。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    漢四年，韓信破齊，而欲自立為齊王，漢王怒。張良說漢王，漢王使良授齊王印信，語在《信傳》。（三）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五年冬，漢王追楚至陽夏南，戰不利，而壁固陵，諸候期不至。良說漢王，漢王用其計，諸侯皆至。語在“項籍“事中。（四）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    漢六年正月，封功臣，良未嘗有戰鬥功。高帝曰：「運籌策帷幄中，決勝千里外，子房功也。自擇齊三萬戶。」良曰：「始臣起下邳與上會留，此天以臣授陛下。陛下用臣計，幸而時中，臣願封留足矣，不敢當三萬戶。」乃封張良為留侯，與蕭何等俱封。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    六年，上已封大功臣二十餘人，其餘日夜爭功而不決，未得行封。上在雒陽南宮，從復道（五）望見諸將，往往相與坐沙中偶語。上曰：「此何語？」留侯曰：「陛下不知乎？此謀反耳。」上曰：「天下屬安定（六），何故而反乎？」留侯曰：「陛下起布衣，以此屬取天下；今陛下已為天子，而所封皆蕭、曹故人所親愛，而所誅者，皆生平所仇怨；今軍吏計功，以天下不足以B封，此屬畏陛下不能盡封，恐又見疑平生過失及誅故，即相聚謀反耳。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 師古曰：「輟。止也。哺。食在口中也。音捕。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 而公。高祖自謂也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 淮陰侯傳曰：楚方急圍漢王於榮陽。韓信使者至。發書。漢王大怒。罵曰。吾困於此。旦暮望若來佐我。乃欲自立為王。張良陳平躡漢王足。因附耳語曰。漢方不利。寧能禁信之王乎。不如因而立。善遇之。使自為守。不然變生。漢，亦悟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 漢王謂張良曰：「諸侯不從奈何？」對曰：「楚兵且破？二人未有分地，其不至固宜；今能取睢陽以北至穀城，皆以王彭越。從陳以東傅海與齊王信。何？能捐此地以與兩人，使各自為戰，則楚易破也。」漢王從之。於是韓信、彭越皆引兵來。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五） 如淳曰。復音複上下有道。故謂復道。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六） 屬。近也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上乃憂曰：「為將奈何？」留侯曰：「上平生所憎，群臣所共知，誰最甚者？」上曰：「雍齒與我有故怨（一），數窘辱我，我欲殺之，為其功多，不忍。」留侯曰：「今急先封雍齒，以示群臣，群臣見雍齒先封，則人人自堅矣。」於是上仍置酒，封雍齒為什方侯（二）。而急趣丞相御史定功行封。群臣罷酒，皆喜曰：「雍齒尚為侯，我屬無患矣。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    劉敬說高帝曰：都關中，上疑之。左右大臣皆山東人，多勸上都雒陽：「雒陽東有城皋，西有殽黽，倍河，向伊雒，其固亦足恃。」留侯曰：「雒陽雖有此固，其中小，不過數百里，田地薄，四面受敵，此非用武之國也。夫關中，左殽函（三），右隴蜀（四），沃野千里（五），南有巴蜀之饒，北有胡苑之利（六）。阻三面而固守，獨以一面東制諸侯。諸侯安定，河渭漕輓天下，西給京師，諸侯有變，順流而下，足以委輸。此所謂金城千里，天府之國也（七）。劉敬說是也。」於是高帝即日駕西都關中，留侯從入關。留侯性多病，即道引不食穀（八），杜門不出。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    歲餘，上欲廢太子，立戚夫人子趙王如意。大臣多諫爭，未能得堅決者也。呂后恐，不知所為。人或謂呂后曰：「留侯善畫計筴，上信用之。」呂后乃使建成侯呂澤劫留侯，曰：「君常為上謀臣，今上日欲易太子（言日日欲易之），君安（九）得高枕而臥乎？」留侯曰：「始上數在困急之中，幸用臣筴。今天下安定，以愛欲易太子，骨肉之間，雖臣等百餘人何益？」呂澤彊要曰：「為我畫計。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 未起時有故怨。師古曰：「每以勇力困辱高祖。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 師古曰：「地理志屬廣漢，今屬益州。什音十。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 殽。三殽山，在函谷關。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 隴山。南連蜀之岠山。故云隴蜀。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五） 師古曰：「沃者，灌溉也。言其土地皆有灌溉之利，故云沃野。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六） 苑，馬牧。師古曰：「謂安定、北地、上郡之北與胡相接之地，可以畜牧者。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七） 師古曰：「財物所聚謂之府。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八） 孟康曰：服辟穀藥而靜居行氣。道讀曰導。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九） 師古：焉也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    留侯曰：「此難以口舌爭也。顧（一）上有所不能致者，天下有四人（二）。四人者年老矣，皆以為上慢侮士，故逃匿山中，義不為漢臣。然上高此四人。今公誠能無愛金玉璧帛，令太子為書，卑辭安車，因使辯士固請，宜來（三）；來以為客，時從入朝，令上見之，則必異而問之，上知此四人賢，則一助也。」於是呂后令呂澤使人奉太子書，卑辭厚禮，迎此四人。四人至，客建成侯所。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    漢十一年，黥布反，上病，欲使太子將，往擊之。四人相謂曰：「凡來者，將以存太子；太子將兵，事危矣！」乃說建成侯曰：「太子將兵，有功則位不益（四），太子無功還，則從此受禍矣！且太子所與俱諸將，皆嘗與上定天下梟將也，今使太子將之，此無異使羊將狼也。皆不肯為盡力，其無功必矣！臣聞『母愛者子抱』（五），今戚夫人日夜侍御，趙王如意常抱諸前，上曰：『終不使不肖子居愛子之上，』明乎其代太子位必矣。君何不急請呂后。承閒為上泣言（六）：『黥布，天下猛將也，善用兵。今諸將皆陛下故等夷（七），乃令太子將此屬，無異使羊將狼，莫肯為用，且使布聞之，則鼓而行西耳（八）。上雖病，彊載輜車臥而護之（九），諸將不敢不盡力。上雖苦，為妻子自彊。』」於是呂澤立夜見呂后，呂后承閒為上泣涕而言，如四人意。上曰：吾惟豎子固不足遣（十）。而公自行耳。」於是上自將兵而東，群臣居守，皆送至灞上。留侯病，自彊起至曲郵（十一），見上曰：「臣宜從，病甚。楚人剽疾，願上無與楚人爭鋒。」因說上曰：「令太子為將軍，監關中兵。」上曰：「子房雖病，彊臥而傅太子。」是時，叔孫通為太傅，留侯行少傅事。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 師古：念也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 四皓也。秦末漢初四個隱士。即東園公、甪（音鹿）里先生、綺里季、夏黃公。因避戰亂而隱居於商山，四人年皆八十餘歲。鬚眉皓，時稱商山四皓。漢高祖即位，欲延至為官而不得。後高祖欲廢太子盈，立趙王如意，呂后用張良計策，以厚禮迎四人到朝廷，隨太子見高祖，高祖見太子得此四人，說：「羽翼成矣。」如是打消廢太子之意。按《陳留志》云「園公姓瘐，字宣明，居園中，因以為號。夏黃公姓崔名廣，字少通，齊人，隱居夏里修道，故號曰夏黃公。甪里先生，河內軹人，太伯之後，姓周名術，字元道，京師號曰霸上先生，一曰甪里先生」。又孔安國《祕記》作「祿里」此皆王劭據崔氏、周氏系譜及陶元亮《四八目》而為此說。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 師古曰：「宜應得其來。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 師古曰：「太子嗣君，貴已極矣，雖更立功，位無加益矣。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五） （此語出《韓子》）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六） 師古曰：「因空隙之時。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七） 等夷，言等輩。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八） 言無所畏。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九） 師古曰：「輜車。監領諸衣車也。護。謂將。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十） 惟。思也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十一） 索隱曰。郡國志長安有曲郵。聚漢書舊儀云。五里一郵。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    漢十二年，上從擊破布軍歸，疾益甚，愈欲易太子，留侯諫，不聽，因疾不視事。叔孫太傳稱說引古今以死爭太子。上詳許之（一），猶欲易之。及燕置酒，太子侍，四人從太子，年皆八十有餘，鬚眉皓白，衣冠甚偉（所以謂之四皓）。上怪之，問曰：「彼何為者？」四人前對，各言名姓，曰：「東園公、甪里先生，綺里季，夏黃公。」上乃大驚，曰：「吾求公數歲，公辟逃我，今公何自從吾兒游乎？」四人皆曰：「陛下輕士善罵，臣等義不受辱，故恐而亡匿；竊聞太子為人仁孝，恭敬愛士，天下莫不延頸欲為太子死者，故臣等來耳。」上曰：「煩公幸卒調護（二）太子。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四人為壽已畢，趨去，上目送之。召戚夫人指示四人者曰：「我欲易之，彼四人輔之，羽翼已成，難動矣。」呂后真而主矣。戚夫人泣，上曰：「為我楚舞，吾為若楚歌。」歌曰：「鴻鵠高飛，一舉千里。羽翮已就，橫絕四海（三）；橫絕四海，當可奈何！雖有矰繳（四），尚安所施！」歌數闋（五），戚夫噓唏流涕，上起去，罷酒。竟不易太子者，留侯本招此四羽之力也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    留侯從上擊代，出奇計下馬邑，及立蕭何相國（六），所與上從容言天下事甚眾，非天下所以存亡，故不著（七）。留侯乃稱曰：「家世相韓，及韓滅，不愛萬金之資，為韓報讎彊秦，天下振動。今以三寸舌為帝者師，封萬戶，位列侯，此布衣之極，於良足矣。願棄人間事，欲從赤松子游耳（八）。」乃學辟穀，道引輕身（九）。會，高帝崩，呂后德留侯，乃彊食（十）之，曰：「人生一世間，如白駒過隙，何至自苦如此乎！！」留侯不得已，彊聽食。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 詳一作佯
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 《集解》：猶營護也。師古曰：「調謂和平之，護謂保安之。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 師古曰：就，成也。絕，謂飛而直度也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 矰，音增，矢也。繳之若反戈射也。《索隱》馬融註《周禮》云：「矰者，繳繫短矢謂之矰。」又云：「矰，一弦，可以仰高射，故云矰也。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五） 曲終為闋。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六） 服虔曰：「何時未為相國，良勸高祖立之。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七） 師古曰：「著，謂書之於史。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八） 赤松子，中國古代神話中的仙人，相傳說一為帝嚳之師。顏古師註：神農時為雨師，服水玉，教神農能入火自燒，至崑崙山上。常止西王母石室。隨風雨上下。炎帝少女追之，亦得仙俱去。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九） 斷穀、絕穀、絕粒。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十） 師古曰：「食讀曰，音飼」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    後八年卒，諡為文成侯，子不疑伐侯（一）。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    子房始所見下邳圯老父與《素書》者。後十三年從高帝過濟北，果見穀城山下黃石，取而葆祠之（二）。留侯死，并葬黃石冢，每上冢伏臘，祠黃石。留侯不疑，孝文帝五年（三），坐不敬，國除。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    太史公曰：「『學者多言無鬼神，然言有物（四）。至如留侯所見老父予書，亦可怪矣。高祖離困者數矣（五），而留侯常有功力焉，豈可謂非天乎？』上曰：『夫運籌筴帷帳之中，決勝千里外，吾不如子房。』」余以為其人計魁梧奇偉；至見其圖，狀貌如婦人好女。蓋孔子曰：「以貌取人，失之子羽（六）。」留侯亦云。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一） 《集解》徐廣曰：「文成侯立十六年卒，子不疑代立十年，坐與門大夫吉謀殺故楚內史，當死，贖為城旦，國除。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二） 《史記》珍、寶字皆作葆。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三） 《漢書》作三年。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四） 物。謂精怪及藥物也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五） 離，遭也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六） 《仲尼弟子傳》云：「狀貌甚惡。」又《韓非子》云：「子羽有君子之容，而行不稱其貌。」與《史記》文相反。《索隱述贊》：「留侯倜儻，志懷憤惋；五代相韓，一朝歸漢。進履宜假，運籌神算；橫陽既立，申徒作扦。灞上扶危，固陵靜亂；人稱三傑，辯推八難。赤松願遊，白駒難絆；嗟彼雄略，曾非魁岸。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
