
<html>
<head>
<meta http-equiv=Content-Type content="text/html; charset=Big5">
<title>法華經講演錄（方便品第二）</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>法華經講演錄</span></b></p>
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>（</span></b><b><span
style='font-size:36.0pt;font-family:標楷體;color:#FF6600'>方便品第二</span></b><b><span style='font-size:36.0pt;font-family:標楷體;color:#FF6600'>）</span></b><b><span lang=EN-US
style='font-size:36.0pt;font-family:標楷體;"Times New Roman";color:#FF6600'></span></b></p>
  <p class=MsoPlainText align=center style='text-align:center'><span lang=EN-US
style='color:#003300'>&nbsp;</span></p>
  <p class=MsoPlainText align=center style='text-align:center'><span
style='color:#003300'>太虛大師講述<span lang=EN-US></span></span></p>
  <p class=MsoPlainText align=center style='text-align:center'><span
style='color:#003300'>民國十年秋在北京<span lang=EN-US></span></span></p>
  <p class=MsoPlainText align=center style='text-align:center'><span lang=EN-US
style='color:#003300'>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>方便品第二<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>正宗分共十九品，方便品為正宗分內之首品。茲先釋本品之來意：在序品中，已委曲顯示將說妙法之意，故應繼說本經之宗；而本經之宗，即是一乘大法，刊落枝葉，直截根源，故有逗上根之方便品。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>次釋本品之名：方者、方法軌式之義，便者、善巧便利之謂。方便之對待為真實，故欲明方便，必須先明真實；欲明佛之方便智，必先明佛之真實智。佛之真實智有二：一曰、實法，二曰、實智。實法復分為二：一名、體實，即一切有為無為等法；二名、真實，即妙真如性也。實智亦分為二：一名、如體實智，即觀體實之無漏真智，謂於一切有為無為、有漏無漏等法皆了其究竟；二名、證真實智，即根本智，此智所證之法，即一切法根本之妙真如性，此真實智與所證之法，皆名為般若也。以上合為佛之真實智。<span>&nbsp; 
    </span>佛既自證圓滿，今欲應機開示眾生，是為佛之方便智。方便智有四：一曰、進趣方便，譬旅行者之有籌備，如十住、十行、十迴向等，皆名為方便位，以未證於真如法身故，恆修種種方便，如六度萬行等，要皆以智為先導。二曰、施為方便，即事實行為上之方便，包下二種：一、如說法教眾，以自證者開示眾生，為教導方便；二、了知自他所證境界，假何方便可以修入，為證道方便──上二均屬施為方便。三曰、集成方便，如來說法圓融，一法一義皆成總持，如唯識為門，般若為門，各攝集一切法盡。四曰、權巧方便，隨機權說令眾獲益，亦施為方便之一。分之又有三類：一、接下方便，謂以權說接引諸根：二、顯上方便，謂以權智顯示實相；三、通彰上下方便，謂以種種譬喻言辭，隨順開示，使知三乘諸法皆是一乘是也。以上皆是佛之方便智，而此中所云方便，正屬通彰上下方便。蓋方者、祕也，便者、巧也，惟佛始有此祕巧，以顯現如來一切替智圓滿之智，非等覺菩薩所能也。此為本品方便之義。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復釋本品之體：一切方便皆智為主，佛之方便即佛之不思議智，故即以智為體也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">甲二<span>&nbsp; 
    </span>正宗分</font></p>
  <p class=MsoPlainText style='text-indent:24.0pt;'><font color="#333399">乙一<span>&nbsp; 
    </span>顯一乘境</font></p>
  <p class=MsoPlainText style='text-indent:24.0pt;'><font color="#333399">丙一<span>&nbsp; 
    </span>正明權實三根得記</font></p>
  <p class=MsoPlainText style='text-indent:24.0pt;'><font color="#333399">丁一<span>&nbsp; 
    </span>初周說法</font></p>
  <p class=MsoPlainText style='text-indent:24.0pt;'><font color="#333399">戊一<span>&nbsp; 
    </span>世尊曉喻</font></p>
  <p class=MsoPlainText style='text-indent:24.0pt;'><font color="#333399">己一<span>&nbsp; 
    </span>二深先唱警察群生之心</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>第一周說法中，約分為四：一、世尊曉喻，二、鶖子領解，三、如來述成，四、佛為授記是也。方便一品，全屬世尊曉喻。本品復分四條，茲先釋二深先唱警察群生之心。二深者、智慧深及智慧門深也。智慧、謂諸佛自證之智慧，智慧門、謂諸佛教化之門。先唱者、首先標舉及稱揚詠歎之義，所以啟在會大眾之欣慕渴仰，堅其欲聞信受之心也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">庚一<span>&nbsp; 
    </span>長行</font></p>
  <p class=MsoPlainText style='text-indent:24.0pt;'><font color="#333399">辛一<span>&nbsp; 
    </span>歎所證所說法妙</font></p>
  <p class=MsoPlainText style='text-indent:24.0pt;'><font color="#333399">壬一<span>&nbsp; 
    </span>總標勝妙</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、世尊從三昧安詳而起，告舍利弗：『諸佛智慧甚深無量，其智慧門難解難入，一切聲聞、辟支佛所不能知。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛先已入無量義處三昧，中經放光照境等瑞相，及彌勒、文殊問答已竟，始復出於三昧。安詳者、從容不迫，出入自在之義。起者、佛在三昧中身心不動，現復從不動法界中重現三輪不思議教化之相也。在會大眾有天龍八部及諸大菩薩等眾而首告舍利弗者，以舍利弗智慧功德為聲聞眾中之上首也。又不告文殊師利諸大菩薩等者，因此經正開三乘之權，顯一乘之實，若對大乘眾，即無所謂開顯；故此經開顯，正為對治二乘，尤為接引二乘之上根，故特告舍利弗，使不著於小果涅槃而趣於大果涅槃。又若不告聲聞而告諸菩薩，彼聲聞等眾，且將疑此妙法係佛為菩薩說，而與己等無與，將何以啟其歆慕而生信受乎？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛首言諸佛智慧甚深無量，以此智慧乃諸佛自證所成就之智，雖等覺菩薩亦不及了解。約攝為五義：一、智慧之體性，即真如，即實相。二、智慧之相，即根本智及後得智之二無漏智，於一切法界種種性相因果差別無不了知。三、智慧之伴，即六度萬行莊嚴功德等是；無不以智為先導，以根本、後得二智為總持。四、智慧之因，即因解而起行，因行而證位，因證而成就佛果萬德圓滿之智覺等是。五、智慧之境，謂若空、若有、若有為、若無為、若有漏、若無漏一切諸法，皆名為一切種；此一切種之境界，即為一切種智之境，即下文云如是相、如是性等是。以上五義，總顯佛之智慧，惟有如是智慧，故為甚深無量。甚深有五義：一、自體甚深，智慧體性即真如實相故。二、自義甚深，智之義相即佛之二智，非九法界眾所能及故。三、內證甚深，佛智自證，餘智難及。四、依止甚深，以此智慧以法界法性為依止故。五、無上甚深，以佛所究竟圓滿無上菩提之智，等於無等之真如法性故。由此五義，故曰甚深。無量者，如空無盡，不可以數限量之義。又、眾生無量，即眾生之心欲無量，即一切隨順教化之差別智無量；而佛之根本智，既超過於此無量之一切差別智，故亦為無量。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>智慧門，指佛教化眾生之方便、及其境界而言，兼教門、行門二種。門以能通能入為義。經言佛智慧門難解難入，即其門甚深之義，約釋為難見、難覺、難知、難解、難入五義。難見者，以等覺菩薩所見佛之境界，尚為其少分，非即佛之究竟境界故。難覺者，以等覺菩薩尚非究竟覺故。難知者，以佛境界惟佛與佛乃能了知，餘不得故。難解者，以非思量分別可解故。難入者，以佛之境界，非語言文字可入故。由此五難，益顯甚深之義。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬二<span>&nbsp; 
    </span>釋斯勝妙</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>所以者何？佛曾親近百千萬億無數諸佛，盡行諸佛無量道法，勇猛精進，名稱普聞，成就甚深未曾有法，隨宜所說意趣難解。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>因斷二疑，故須別釋。二疑者何？一、聲聞眾以為佛證涅槃，我等亦行佛法而證涅槃，胡為我等不能了知佛智？二、佛之言教，即佛之智慧門。所云三界二十五有諸苦，悉由貪、瞋、癡所自招受，應修三十七道品等行，今我聲聞等如法修習，已證無學得阿羅漢果，己為圓滿，胡云不能了知佛智？以上二疑，皆由聲聞等眾不知自證之果，僅解脫於三界生死，尚未得無明漏盡，於一真法界之根本、後得二智悉未親證也（凡如法修持之聲聞：利根須三生，鈍根須六十劫，始證阿羅漢果）。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛曾親事無量諸佛，則教門甚深；盡行無量道法，則行門甚深；勇進則非僅自了；名稱普聞則為佛所歎增己功德，眾所知識增人功德，非二乘獨了之無聞者可比；成就甚深未曾有法，則自證者不可思議；隨宜所說意趣難解，則化度眾生雖隨契理契機之宜，根性未熟者仍難了解。以上、明佛智慧門甚深，難解難入，為二乘人所不能知。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">辛二<span>&nbsp; 
    </span>歎能證能說師妙</font></p>
  <p class=MsoPlainText style='text-indent:24.0pt;'><font color="#333399">壬一<span>&nbsp; 
    </span>總標</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗！吾從成佛已來，種種因緣，種種譬喻：<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>法性身佛，本無自他之相及成佛之相可得，此云成佛其義有二：一為因圓果滿之報身佛，二、為機緣成熟出現世間之應身佛。應身佛多為眾生示現而來，故有成佛之相。又能證一真法界之智，即為報身佛；能起身口意三輪不思議教化之智，即為應身佛。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此總標佛說一切法度一切眾，悉已成就，無不圓滿具足也。種種因緣有三義，即經文下云無數方便、知見波羅蜜、及念觀等是。譬喻之義如下。佛所自證之實相，為語言文字所不能及，非假佛之方便智無由委曲顯現。故佛法本無可說，而佛所說法悉就各類眾生心量所及之語文以為開示。例如本經佛所說者為妙法，惟一墮名相即已非佛所自證之法，故妙法二字即是等於譬喻。所有種種經文，亦即謂之種種譬喻可也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬二<span>&nbsp; 
    </span>別釋</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『廣演言教，無數方便，引導眾生令離諸著。所以者何？如來方便知見波羅蜜皆已具足。舍利弗！如來知見，廣大、深遠、無量、無礙，力、無所畏、禪定、解脫、三昧。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>別釋中分四，本節具別釋中之三。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>一、自令離諸著以上，屬種種方面。佛既成就種種功德教化眾生，因眾生心欲無量，故方便亦無量。九法界眾生各有所著，各著於自類之境界、自類之知見，故不能超出於自類。如修行各眾之證四果、證十地者，均易各著於自所現造之境界；修外道者，尤各自著於所執之境界。惟佛以大悲方便，隨類現身，廣為開示，引離諸著。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>二、自皆已具足以上，屬種種知見。佛於一切境界，無不究竟了知。波羅蜜、即究竟，此即後得智。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>三、自禪定解脫三昧以上，屬種種念觀。廣則難度量，大則難包舉，深則難測知，遠則難追及，均讚如來知見。無量、即四無量心，無礙、即四無礙辯，力、即十力，無所畏、即四無畏，禪定、即四禪八定，解脫、即八解脫，三昧、即三摩提。謂佛於一切法無不了知，為種種念觀成就。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『深入無際，成就一切未曾有法。舍利弗！如來能種種分別巧說諸法，言辭柔軟，悅可眾心。舍利弗！取要言之，無量無邊未曾有法，佛悉成就。止！舍利弗！不須復說。所以者何？佛所成就第一希有難解之法，唯佛與佛乃能究竟諸法實相。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此下屬別釋之四、種種言詞。種種言詞復分為六：一、種種成就，二、語言成就，三、相成就，四、堪成就，五、無量種成就，六、隨順眾意為說修行法成就。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>自成就一切未曾有法句以上，為種種成就。謂佛於若空若有，世出世間，一切等覺菩薩所未曾有之法，悉皆深入，洞無涯際，究竟成就。自悅可眾心以上，為語言成就。佛法本無可說，亦無能說之土，佛以甚深之方便智，分別眾生心欲，契理契機以為之說，故名為巧。因能柔軟，遂悅眾心。自不須復說句以上，為相成就。以能證故能說，因能說益顯能證。取要言之者，顯佛於一切菩薩所未曾有之法悉已成就。而止不復說者，於佛之成就讚嘆至極，以為無容再說，適益啟會眾歆慕欲聞之心。正為世尊說法方便善巧之相，故曰相成就。自難解之法句以上，為堪成就。以成就第一希有，堪能證說故。自乃能究竟諸法實相句以上，為無量種成就，以諸法實相無盡，唯佛智亦無盡故。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『所謂諸法如是相，如是性，如是體，如是力，如是作，如是因，如是緣，如是果，如是報，如是本末究竟等。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此隨順眾意為說修行法成就也，謂隨順九法界說種種法。在種種言詞成就中，有證有說，即因說顯證。如經云深入無際成就一切未曾有法，及無量無邊未曾有法佛悉成就等語，即顯能證，均為顯境言詞。又經云如來能種種分別巧說諸法，及第一希有難解之法惟佛與佛乃能究竟，又所謂諸法如是性相力用等語，即顯能說，均為顯義言詞。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>諸法、指一切法，實相即法性。若以法性言之，雖一字一義亦無可立；若以法相言之，隨舉一法皆有性、相、力、用等十種。猶慮此十種不足以盡之，故復云諸法之本末究竟等，以明一法之有無量義也。相、即可名之相，即可取以為法之分際者。法、有變遷者，有不變遷者，有顯現者，有不顯現者。變遷者為相，不變遷者即名為性；顯現者為相，不顯現者即名為體。法之性、相、體三者，各有業用，即名為力。有所作為，故名為作。又諸法皆從因與緣生，皆有其果與報。從此一法生彼一法者，此一法即為因；彼一法助成此一法者，彼一法即為緣。如穀種因日光與水分而生芽，穀種為因，水日為緣。芽即其果，生芽即為其報也。本末究竟者，以法性為本，即以法相為末，法相之最高最後之果，即為究竟。以上種種，佛無不如實了知，即無不稱性而說，此為隨順眾意說法成就。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>依玄贊及法華論，有五種問詞：即何等法，何體法，何似法，云何法，何相法，以釋明諸法之性、相、力、用等。略述如下：如問：法為何等法？答言：如是相，如是性。以諸法非一法，總攝有為、無為等法，相即有為法，性即無為法也。如問：法為何體？答言：如是體。以有為法相以五蘊為體，無為法性以五蘊法為體也。如問：法果何以？答言：如是力，如是作。以常住之法具有力能，無常之法全假造作也。如問：云何為法？答言：如是因，如是緣，如是果，如是報。以有為法從因緣生，故有果報；無為法不從因緣生，則無果報也。如問：法為何相？答言：如是本末究竟等。以本末究竟等，即為諸法之通相也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>若依天台教義空假中三觀法釋之：即將一切法之假名分別指示，謂如是相、如是性、如是力、乃至如是本末究竟等，以顯無量假名差別之法，是名假觀。又顯示一切法如如不二，倒會其文義，謂相是如，性是如，力是如等等，以觀諸法之當體空寂，是名空觀。更顯示一切法無二無別、謂相如是、性如是、體如是等等，即如是無差別之義，以明如是等法唯一實相，無二邊分別，是名中觀。單觀空寂為通教，三觀次第為別教，三觀一心為圓教，此即南嶽大師之三番讀法。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>智者大師復以十法界釋此經義：如謂佛法界，有佛法界之性，相，力，用等；菩薩法界，有菩薩法界之性，相，力，用等；乃至畜生法界，有畜生法界之性，相，力，用等是也。又若以任何法界為主，即以餘九法界為伴，如是主伴相入，則成千如。又每一法界皆有依正二報，依正二報中即皆有法法之性，相，力，用；此二報皆以五蘊法為體，五蘊法中亦各自有其性，相，力，用等，則成三千。而皆不外於此一念心中具之造之，何以故？以此一念心中，於十法界一切法之性，相，力，用等無欠無遺。圓教諦觀法，即欲使此十法界一切法之性，相，力，用等，了然於此一念中，此即不思議之解脫也。觀此一念時，前念為所觀之境，後念即能觀之智；至究竟顯現時，則即佛之甚深智慧矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>又諸法之義，大至虛空世界，小至微塵鄰虛，均各名為一法。譬諸微塵，亦自有其性，相，力，用等。又譬之於火，以光為相，以熱為性，以燒為作，以化為用等。如是證明，如是說法，如是隨順眾生，即如是教化成就。一一法皆可作如是觀，固不必論其為有為、或無為等法也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">庚二<span>&nbsp; 
    </span>重頌</font></p>
  <p class=MsoPlainText style='text-indent:24.0pt;'><font color="#333399">辛一<span>&nbsp; 
    </span>頌前二妙</font></p>
  <p class=MsoPlainText style='text-indent:24.0pt;'><font color="#333399">壬一<span>&nbsp; 
    </span>總頌二妙</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、世尊欲重宣此義而說偈言：『世雄不可量，諸天及世人、一切眾生類，無能知佛者。佛力、無所畏、解脫、諸三昧、及佛諸餘法，無能測量者。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此下重頌共二十一頌，前十七頌半頌法妙師妙；後三頌半，勸信今說也。此總頌二妙。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬二<span>&nbsp; 
    </span>別頌法妙</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『本從無數佛具足行諸道，甚深微妙法，難見難可了，於無量億劫行此諸道已，道場得成果，我已悉知見。如是大果、報、種種性、相義，我及十方佛乃能知是事。是法不可示，言辭相寂滅。諸餘眾生類，無有能得解；除諸菩薩眾，信力堅固者。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此四頌半，重述佛智甚深難入之義。云何難入？以是妙法離於言語文字之相，不易解示。等覺菩薩，雖信力堅固，亦祗證少分而已。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『諸佛弟子眾，曾供養諸佛，一切漏已盡，住是最後身，如是諸人等，其力所不堪。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌阿羅漢不堪了知佛智。已證阿羅漢果之報身為最後身，以盡此報身則超出三界生死，無後有也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『假使滿世間皆如舍利弗，盡思共度量，不能測佛智。正使滿十方皆如舍利弗，及餘諸弟子亦滿十方剎，盡思共度量，亦復不能知。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌舍利弗乃至十方利根，亦難測知佛智。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『辟支佛利智，無漏最後身，亦滿十方界，其數如竹林，斯等共一心，於億無量劫，欲思佛實智，莫能知少分。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌辟支佛利根，亦難測知佛智。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『新發意菩薩，供養無數佛，了達諸義趣，又能善說法，如稻麻竹葦，充滿十方剎，一心以妙智，於恆河沙劫，咸皆共思量，不能知佛智。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌菩薩不能測知佛智。新發意菩薩，指初地以前菩薩言，初地前之亦能證法，但未能不退耳。剎、梵語剎多羅，即國土世界之義。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『不退諸菩薩，其數如恆沙，一心共思求，亦復不能知。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌十地以上菩薩亦難測知佛智，十地以上，如證不退等，仍在無明障中，尚帶有漏。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬三<span>&nbsp; 
    </span>別頌師妙</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『又告舍利弗：無漏不思議，甚深微妙法，我今已具得；唯我知是相，十方佛亦然。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">辛二<span>&nbsp; 
    </span>勸信今說</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗當知！諸佛語無異，於佛所說法，當生大信力。世尊法久後，要當說真實。告諸聲聞眾、及求緣覺乘，我今脫苦縛，逮得涅槃者：佛以方便力，示以三乘教，眾生處處著，引之令得出』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>三乘教義，悉是權說，皆非真實。眾生耽著小果，不知趨出進向大乘，故佛將以大法引之也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">己二<span>&nbsp; 
    </span>四眾驚疑發揚鶖子之請</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>四眾驚疑發揚鶖子之請，共分為三：一、躡止初請，二、二止二請，三、三止三請。每次佛止不說，用意各殊。初止者，以自證之智不可言顯，冀使眾生了知一真法性，本不應求之於語言名相。再止者，舍利弗因中根難悟，再申請說，佛雖允許而又止說，以眾生求法之心若未誠切，雖為說之不能受益。三止者，欲聞心切者固可為說，而不欲聞者亦當俟其請退，免啟疑謗而增彼罪也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">庚一<span>&nbsp; 
    </span>躡止初請</font></p>
  <p class=MsoPlainText style='text-indent:24.0pt;'><font color="#333399">辛一<span>&nbsp; 
    </span>大眾懷疑</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、大眾中有諸聲聞漏盡阿羅漢阿若憍陳如等千二百人，及發聲聞、辟支佛心──比丘、比丘尼、優婆塞、優婆夷，各作是念：今者世尊，何故殷勤稱歎方便而作是言：佛所得法甚深難解，有所言說意趣難知，一切聲聞、辟支佛所不能及？佛說一解脫義，我等亦得此法到於涅槃，而今不知是義所趣！<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>躡、踵躡之義。舍利弗踵前文世尊止勿復說之後，而初次請說也。自今者世尊句以下，至一切聲聞、辟支佛所不能及一段，均為會眾懷疑之念。佛說解脫，我亦得到涅槃，即是誤以二乘涅槃為佛之究竟解脫，故不知如來殷勤稱歎之義。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">辛二<span>&nbsp; 
    </span>鶖子啟請</font></p>
  <p class=MsoPlainText style='text-indent:24.0pt;'><font color="#333399">壬一<span>&nbsp; 
    </span>長行</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、舍利弗知四眾心疑，自亦未了，而白佛言：『世尊！何因何緣殷勤稱歎諸佛第一方便，甚深微妙難解之法？我自昔來，未曾從佛聞如是說。今者四眾咸皆有疑，惟願世尊敷演斯事！世尊何故殷勤稱歎甚深微妙難解之法』？<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬二<span>&nbsp; 
    </span>偈頌</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、舍利弗欲重宣此義而說偈言：『慧日大聖尊，久乃說是法，自說得如是力、無畏、三昧、禪定、解脫等不可思議法。道場所得法、無能發問者，我意難可測，亦無能問者。無問而自說，稱歎所行道，智慧甚微妙，諸佛之所得。無漏諸羅漢，及求涅槃者，今皆墮疑網：佛何故說是？其求緣覺者，比丘、比丘尼、諸天、龍、鬼、神、及乾闥婆等，相視懷猶豫，瞻仰兩足尊。是事為云何？願佛為解說！於諸聲聞眾，佛說我第一，我今自於智，疑惑不能了，為是究竟法？為是所行道？佛口所生子，合掌瞻仰待，願出微妙音，時為如實說。諸天、龍、神等，其數如恆沙；求佛諸菩薩，大數有八萬；又諸萬億國，轉輪聖王至：合掌以敬心，欲聞具足道』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>首述世尊自歎所證智德之妙，次述在會三乘、天、龍、人眾之疑，以顯欣慕欲聞之意。究竟法、指滅諦言。所行道、指道諦言。聞佛說法，發生慧命，故曰佛口所生子。如實說，契於實理而說也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">庚二<span>&nbsp; 
    </span>二止二請</font></p>
  <p class=MsoPlainText style='text-indent:24.0pt;'><font color="#333399">辛一<span>&nbsp; 
    </span>長行</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、佛告舍利弗：『止！止！不須復說。若說是事，一切世間諸天及人皆當驚疑』。舍利弗重白佛言：『世尊！惟願說之！惟願說之！所以者何？是會無數百千萬億阿僧祇眾生，曾見諸佛，諸根猛利，智慧明了，聞佛所說，則能敬信』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>驚疑有數義：著小乘者，謂涅槃即是佛果，此外何由更有佛法！生顛倒見者，謂佛自語後先矛盾。增上慢者，不信佛說，益滋疑謗。已證小乘果者，自悔未從大乘法修入。凡此均屬驚疑之義。佛知其必當驚疑而先揭破之者，正以此種驚疑為非是，而期以大法除斷之也。舍利弗言會眾利根智慧，正表堪能聞受之意。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">辛二<span>&nbsp; 
    </span>偈頌</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、舍利弗欲重宣此義而說偈言：『法王無上尊，惟說願勿慮！是會無量眾，有能敬信者』。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">庚三<span>&nbsp; 
    </span>三止三請</font></p>
  <p class=MsoPlainText style='text-indent:24.0pt;'><font color="#333399">辛一<span>&nbsp; 
    </span>止說</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>佛復止舍利弗：『若說是事，一切世間天、人、阿修羅皆當驚疑，增上慢比丘將墜於大坑』。爾時、世尊重說偈言：『止！止！不須說，我法妙難思，諸增上慢者，聞必不敬信』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此佛第三次止說。蓋此品說法，乃佛稱本心而說，非堅固深信樂聞而遽予開示，必召驚疑；又將使增上慢之比丘等，不惟不獲利益，反因疑謗而生過失。慢有七種：一、通常之慢，自謂智慧功德過人，是為慢。二、過慢，智慧功德與人相等，而自高以輕人，慢上加慢，是為過慢。三、慢過慢，智慧功德實不及人，而反自謂過人，是為慢過慢。四、我慢，即我相之最著者，例如自命甚高；因有此我相，遂獨見己之優勝而益顯他人之不己若，是為我慢，為諸慢之根本。五、增上慢，如始得初禪自謂已證初果，甫得第四禪便謂已證阿羅漢，其實所證者不過暫能降伏煩惱，並未除斷。如是未得謂得、未證謂證，迨定力既完之後，應墮地獄，是為增上慢，恆為修行者之通病。六、卑劣慢，自謂我不如人，然亦何求於人，以是任意慢人，是為卑劣慢。七、邪慢，於一切是非曲直不加審察，而自執著於先入之邪見，慢侮一切，由是因果報應都不之信，是為邪慢。增上慢、為此七慢中之一。專言比丘者，比丘為四眾之首，故以比丘攝四眾。佛意：此增上慢比丘，若聞今說一乘妙法，必疑與前說之二乘法互有是非抵觸，發生妄語過失，將不待升入四禪天之後而即墮地獄，故云將墜大坑。佛以大悲故，於彼等未退席以前不忍即說。頌言法妙者，佛以二乘權說為一乘之方便，未經宣示以前人莫之知，故曰妙。此善巧之法，所由為增上慢者不易敬信也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">辛二<span>&nbsp; 
    </span>請說</font></p>
  <p class=MsoPlainText style='text-indent:24.0pt;'><font color="#333399">壬一<span>&nbsp; 
    </span>長行</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、舍利弗重白佛言：『世尊！惟願說之！惟願說之！今此會中，如我等比百千萬億，世世已曾從佛受化，如此人等必能敬信，長夜安隱，多所饒益』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>舍利弗以宿命之智，謂此多數會眾，久蒙三世諸佛之教化，必能敬信。佛不可以少數人之故，止而不說。長夜、喻生死煩惱之昏闇，冀佛以妙法智慧之光饒益之也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬二<span>&nbsp; 
    </span>重頌</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、舍利弗欲重宣此義而說偈言：『無上兩足尊！願說第一法！我為佛長子，惟垂分別說！<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此為已請說。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『是會無量眾，能敬信此法；佛已曾世世，教化如是等，皆一心合掌，欲聽受佛語。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此為眾請說。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『我等千二百、及餘求佛者，願為此眾故，惟垂分別說！是等聞此法，則生大歡喜』。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此為人己總請。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">己三<span>&nbsp; 
    </span>開斯實相啟彼權門</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>開斯實相啟彼權門者，即開一乘之實，啟二乘之權。此節經文，為正宗分中之正宗，最關重要。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">庚一<span>&nbsp; 
    </span>長行</font></p>
  <p class=MsoPlainText style='text-indent:24.0pt;'><font color="#333399">辛一<span>&nbsp; 
    </span>明二記</font></p>
  <p class=MsoPlainText style='text-indent:24.0pt;'><font color="#333399">壬一<span>&nbsp; 
    </span>取記</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>記、即分明記別不昧不忘之意。記之種類有三：一、記過去未來功德過失等事，於小乘法中常見。二、記甚深法義，如佛云三乘唯是一乘，此即於大乘法中分明記別。三、記當成佛，即本經授記品中，於諸弟子當來作佛分別授記是也。取記者，取決之義，謂佛許可決為之記，如經云汝已三請豈得不說是也。與記者，明與授記，為之解釋也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、世尊告舍利弗：『汝已殷勤三請，豈得不說。汝今諦聽，善思念之！吾當為汝分別解說』。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋許可攝受，善思念、善巧思念也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>說此語時，會中有比丘、比丘尼、優婆塞、優婆夷五千人等，即從座起禮佛而退。所以者何？此輩罪根深重，及增上慢未得謂得、未證謂證，有如此失，是以不住。世尊默然而不制止。爾時、佛告舍利弗：『我今此眾無復枝葉，純有真實。舍利弗！如是增上慢人退亦佳矣。汝今善聽，當為汝說』！舍利弗言：『唯然！世尊！願樂欲聞』！<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋惡人退席。罪根深重即報障，增上慢即業障。枝葉、即指德本未深、信根未固之增上慢人。真實、他譯亦作貞實，讚會中之德信兼備者。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬二<span>&nbsp; 
    </span>與記</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>佛告舍利弗：『如是妙法，諸佛如來時乃說之，如優曇缽華時一現耳。舍利弗！　汝等當信佛之所說言不虛妄！<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋未聞令聞。優曇缽華、即大金蓮花，惟金輪王出世乃應瑞一見。佛希說此經，故舉此為喻。佛於本經再三述諸佛言無虛妄者，慮會眾於權實二說不善思念，則不生信受反起過失，故再明佛言之無妄。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗！諸佛隨宜說法，意趣難解，所以者何？我以無數方便、種種因緣、譬喻言辭演說諸法，是法非思量分別之所能解，唯有諸佛乃能知之。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋所說難知。佛所自證之實相，即諸法寂滅相，一切諸相到實相均已失其自相。故佛所說之方便、因緣、譬喻，非即是法，特假是方便、因緣、譬喻以委曲顯現是法而已。而人即欲於佛所說之方便、因緣、譬喻上，以思量分別解釋之，以為是即佛所證之法性，故佛特顯彰其非如是等所能解也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『所以者何？諸佛世尊唯以一大事因緣故出現於世。舍利弗！云何名諸佛世尊唯以一大事因緣故出現於世？諸佛世尊欲令眾生開佛知見使得清淨故出現於世，欲示眾生佛之知見故出現於世，欲令眾生悟佛知見故出現於世，欲令眾生入佛知見道故出現於世。舍利弗！是為諸佛以一大事因緣故出現於世』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋依何等義，謂釋佛依何等義而作如是說也。諸佛世尊、廣包十方、三世諸佛。一大事、謂最大之事，且為三世諸佛共認為唯一最大之事。因緣、亦作緣由解。又眾生既經多劫之佛化，即有一乘之因，必待佛之增上緣以為之啟發，此即諸佛共認之大事因緣也。出現於世，即應身示現於此世界，佛之出現非由宿業果報，乃本其大悲願力以示現也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>知見之義，通十法界。此知見、既專指為佛之知見，則為佛所成就無上菩提──佛果上之知見，非二乘之知見可知。就佛出現於世之本意言之，既專為開佛知見，則非二乘可知。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛知見有數義，釋之如下：佛所親證之一真實相為所證，能證法性之正智為能證，此能所之知見並名佛知見。又、真如為知見之性，正智為知見之相，此知見之性相亦並稱為佛知見。又、無著般若論云：無上菩提是法身，正等菩提是報身，法身為性，報身為相。又智度論云：說智及智處，俱名為般若。此菩提法身、菩提報身、與智及智處，均名佛知見。又、正體智為知，後得智為見，並照真俗二境，合之名為佛智見。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>開佛知見，具開顯、開發二義。所云欲令眾生開顯佛知見者，以眾生本有之法性真如圓滿常寂，即一切法平等所依之體性，無始以來為煩惱、無明二障所蔽不能顯現，如礦掩於真金，如土覆於草種，佛悉欲使之開顯。蓋此本有之體性，唯佛能究竟知見，而眾生不自知、不自見，故須佛開顯之也。又、所云欲令眾生開發佛知見者，以眾生於一切有為有漏之煩惱藏中，亦具有無漏法之智種，特因二障為礙，不能萌芽滋長。若聞佛演說妙法以為熏習，便能開發生長，至於圓滿即成無上菩提。故諸佛出世，欲於眾生心中開顯、開發如來功德藏耳。所顯現者，即無上涅槃法身理；所發生者，即無上菩提報身智；如是，則如來藏出障圓明而得清淨矣。示佛知見者，以眾生昧於本有之平等法性與佛無別，特顯示其為眾生所本具，為佛與眾生所同具，使能發心起行以自證於究竟實相也。欲令眾生悟佛知見者，即令其覺悟之義。夫至於覺悟，則此一悟即是佛知見之端，但尚非佛知見之全耳。此能悟之心，即大乘起信論中所說之始覺是也。能以始覺對待不覺，使由不覺而漸次以幾於究竟覺──佛之知見，此即悟佛之知見。入佛知見道者，即趣入或修入佛知見之道路也。佛欲令眾生起菩薩之因行，如十地以上菩薩證於法身而不退轉，是即令眾生入於佛知見之道。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>以上四事，均為諸佛出世一大事因緣之義，本經所稱為妙法者即此，所喻為蓮花者亦即此。蓋是經非說種種法相，但說諸佛出世說法之因緣，明其因緣之所在，專為開示悟入佛之知見。以故聞其一句一義者悉當成佛，斯佛及眾生之大事已畢，而此經所由得名為諸經之王歟！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>佛告舍利弗：『諸佛如來但教化菩薩，諸有所作常為一事，唯以佛之知見示悟眾生。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋如來之意。謂佛於眾生，或說人天之法，或說聲聞之法，無論如何說教，皆是欲令成菩薩道，故云但教化菩薩。諸有所作者，即或現種種身，或說種種法是，無非令成就佛知見也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗！如來但以一佛乘故為眾生說法，無有餘乘若二若三。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋令住一乘，就因言之，佛所說法既為教菩薩法；就果言之，自為成就佛之知見，故知唯是一乘無有二三矣。即可知二乘、三乘之法，皆為權說，一切眾生要當安住於一乘，而不當歧求聲聞、辟支之乘，及滯著於聲聞、辟支之乘矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>法華本以一乘為正宗，宗者、宗主之義，如以一乘為此經之主旨。無論大乘、小乘、聲聞乘、辟支乘、菩薩乘，悉歸於一乘，故曰無有餘乘。乘者、運行載容之義。一乘之體即真如法性，一切法皆以此為體，故此能運行一切、載容一切，俾一切凡夫有情隨分運載以至於究竟地。以是義故，名之為乘。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>以下更釋一乘之義：圓教隨分說法，或說聲聞、辟支二乘，或兼說菩薩乘為三乘，或說人天、聲聞、辟支、菩薩四乘，或說人、天、聲聞、辟支、菩薩五乘。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>教相不同，故起行不同，證果不同。今於此種種差別之中，顯示其但為方便法之差別相，而在如來說教開佛知見之本意中原無差別：是由教意上觀之唯是一乘。又、小乘執著二乘權說以為究竟，今既顯示其並非究竟，僅為方便，且終當由此方便以趨於究竟：是就因行上觀之惟是一乘。又、四諦、十二因緣等法，既皆是教菩薩法，則彼滯著於半時教之鈍性聲聞，一經於是法了解圓滿，自知更無餘法可為一乘之對待：是就果德上觀之惟是一乘。又、一之義由相對而名，以有權說之二乘、三乘，故特標為一。若無二、三，則一之名且不得立。又、一之義由當體而立，一真法界體原不二，故其運載之大用亦唯是一乘。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>如來演說唯一佛乘之意，以用言之：一、因不定種性之眾生，往往由菩薩因行而怯弱以退入小乘，佛特顯示佛法唯是一乘；既無小乘之可退休，自亦無大乘之可怖怯矣。一、因菩薩多以二乘與大乘相對待，佛特顯示一乘，令直趨無上正覺。一、因令一切眾生知佛法唯是一乘，則可知心佛眾生三無差別，佛即眾生心中之佛，眾生即佛心中之眾生，得以發心起行，共歸佛乘。又、以體言之，惟一法性，即是一乘。如本經所云：三草二木，同為一地所生。徒以眾生執有我見，妄見法法差別。實則九法界均無自體之相，悉以一真法性為自體；亦並無聲聞、緣覺、菩薩等差別之相可得，以是故說唯一佛乘。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗！一切十方諸佛法亦如是。舍利弗！過去諸佛以無量無數方便、種種因緣、譬喻言辭而為眾生演說諸法，是法皆為一佛乘故。是諸眾生從諸佛聞法，究竟皆得一切種智。舍利弗！未來諸佛當出於世，亦以無量無數方便、種種因緣、譬喻言辭而為眾生演說諸法，是法皆為一佛乘故。是諸眾生從佛聞法，究竟皆得一切種智。舍利弗！現在十方無量百千萬億佛土中諸佛世尊，多所饒益、安樂眾生，是諸佛亦以無量無數方便、種種因緣、譬喻言辭而為眾生演說諸法，是法皆為一佛乘故。是諸眾生從佛聞法，究竟皆得一切種智。舍利弗！是諸佛但教化菩薩，欲以佛之知見示眾生故，欲以佛之知見悟眾生故，欲令眾生入佛之知見故。舍利弗！我今亦復如是，知諸眾生有種種欲深心所著，隨其本性，以種種因緣、譬喻言辭方便力而為說法。舍利弗！如此皆為得一佛乘、一切種智故。舍利弗！十方世界中，尚無二乘，何況有三？<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋依法式顯。謂依三世諸佛之法式，以證顯上說之義也。言三世諸佛悉先用方便權教，而後開權顯實以會歸於一佛乘，我今亦復如是。然諸佛說法，有時亦不盡先權後實，如為法身之大士等，恆直說菩薩法。又上根利性之凡夫眾生，亦多頓悟大乘。此所指之諸佛，蓋指同類應化示現之應身佛也。一切，概括無遺之義，又專指一切先權後實之應身佛之義。又三世諸佛之方便，亦各各不同：釋迦牟尼之方便法，不惟用於三乘，於六道眾生均各有方便善巧之權說。如於三惡道，則為說三惡道之惡法；如於無十惡之人道眾生，則為說人天之善法。故釋迦牟尼之方便法，亦不盡同於三世諸佛。然於不同之中而有一共同之根本法，即為唯一之佛乘，以成一切種智，此則可引以證顯者也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>一切種智，即佛正智，以其種別能知一切法故。饒益、利益之也。安樂，使眾生證顯本有之佛知見，與以安樂也。究竟者，不以小法為究竟，以佛智為究竟也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>眾生根性不同，由漸入者為說漸法，從頓入者為說頓法，總之，此諸眾生皆為菩薩，而頓、漸種種說法，皆但教之以成菩薩也。開示使悟，由悟起行，行至究竟，則得菩提報身以證入於佛之知見，是諸佛之本意也。眾生心欲恆沙差別，佛以十力之智隨悉了知，知其深心執著之所在，而隨順開示之。如怖畏生死者，若告以生死本空無足畏怖，但當於濁世中生生世世修菩薩道，至功行圓滿自當成佛，則此怯弱之眾生必不堪忍。佛以方便，先告以解脫三界煩惱之法，則歡喜奉行。此為隨眾生之本性；而此法；實亦即為彼開佛知見得一切智之惟一佛乘，更別無離一乘獨立之二乘、三乘也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">辛二<span>&nbsp; 
    </span>破四疑</font></p>
  <p class=MsoPlainText style='text-indent:24.0pt;'><font color="#333399">壬一<span>&nbsp; 
    </span>何時說</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗！諸佛出於五濁惡世，所謂：劫濁，煩惱濁，眾生濁，見濁，命濁。如是舍利弗！劫濁亂時，眾生垢重，慳貪嫉妒，成就諸不善根故，諸佛以方便力，於一佛乘分別說三。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋佛於何時說此一乘法也。濁，穢濁及重濁之義。劫、梵語劫波，猶言時代，即指一總相相同之時代也。在一劫中，亦自有增劫、減劫、善惡、輕重之分。若至刀兵、水、火、饑饉、災變、疫癘、夭亡種種日見增多，斯為劫濁。在此劫濁內之眾生，善根淺薄，不善根增長，故惟有貪、瞋、癡及種種煩惱，障覆深厚，斯為煩惱濁。具此無量煩惱之眾生，即為惡眾生，為惡者眾，而仁慈柔和之眾生不復見容，斯為眾生濁。此惡眾生嫉妒貪殘，不復相助相利，但知相爭相害，惟執有種種邪見、不正見，而於一切道德不復能聞能受，斯為見濁。因斯見濁，生活困苦，惡業彌滿，果報顯現，如壽命短促，無復遠志能修出世之大道，斯為命濁。在此五者之中，以煩惱濁、見濁為因，即以劫濁、眾生濁、命濁為果。諸佛乃於此時示現出世者，為度一切有善根有緣之眾生使之出世。又以五濁之故，不能頓化，遂有三乘權教之說，實仍以一乘為究竟也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬二<span>&nbsp; 
    </span>云何知增上慢</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗！若我弟子自謂阿羅漢、辟支佛者，不聞不知諸佛如來但教化菩薩事，此非佛弟子，非阿羅漢，非辟支佛。又舍利弗！是諸比丘、比丘尼自謂已得阿羅漢，是最後身，究竟涅槃，便不復志求阿耨多羅三藐三菩提，當知此輩皆是增上慢人。所以者何？若有比丘實得阿羅漢，若不信此法，無有是處。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此謂如何察知為增上慢也。凡為佛弟子者，雖修證小乘，必不能昧然於佛大乘之義。若昧於一乘之義，甚至妄謂已證，此即非佛弟子，此即為增上慢。若實得阿羅漢，實得辟支佛者，對於佛乘或迴小向大，或雖未起行，然必深信此大乘之義；若不信者，即非真證二乘之果者，是即增上慢人也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬三<span>&nbsp; 
    </span>云何堪說</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『除佛滅度後現前無佛。所以者何？佛滅度後，如是等經受持、讀誦、解義者，是人難得；若遇餘佛，於此法中便得決了。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此謂佛說法契理、契機。今此增上慢人不信佛法，佛不能化，云何佛可稱為堪說法之人乎？佛言：如來終當為之說法，今不為說者，以是等人根未熟故。若當佛滅度之後，現世無佛，即無人為之說是妙法矣。何以故？以解是等經，非九地以上菩薩不能，解者難得故。但倘值餘佛，亦能決了此義而為之解說也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬四<span>&nbsp; 
    </span>云何不成妄語</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗！汝等當一心信解，受持佛語！諸佛如來言無虛妄，無有餘乘，唯一佛乘』。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此謂諸佛必無妄語也。佛意：諸佛已證佛智，汝等未證，自不能解，豈得疑佛為妄！但當先以信心領解此唯一佛乘之旨而已。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">庚一<span>&nbsp; 
    </span>重頌</font></p>
  <p class=MsoPlainText style='text-indent:24.0pt;'><font color="#333399">辛一<span>&nbsp; 
    </span>明二記</font></p>
  <p class=MsoPlainText style='text-indent:24.0pt;'><font color="#333399">壬一<span>&nbsp; 
    </span>頌記取</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此偈頌共一百二十一頌。前一百十八頌為重頌，重頌中與長行文之次第相較，微有後先詳略之不同。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、世尊欲重宣此義而說偈言：『比丘、比丘尼，有懷增上慢，優婆塞我慢，優婆夷不信；如是四眾等，其數有五千。不自見其過，於戒有缺漏，護惜其瑕玼，是小智已出。眾中之糟糠，佛威德故去。斯人鮮福德，不堪受是法。此眾無枝葉，唯有諸真實。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>在俗男子多自矜高，故為我慢。不信者，並無己見，但隨順眾人亦不之信，此即卑劣慢也。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>戒為出生死海之寶筏，若筏有缺漏，則仍沈沒於生死海矣；故戒有無缺戒、無漏戒等。玉之病：在內為瑕，在外為玼。犯戒之眾，內起過如瑕，外譏嫌為玼。護惜、即諱藏之意。小智已出，謂自為獨出之智，實乃真實修行眾中之糟糠枝葉，無福受斯大法，卒被佛之威德所加，退席而去也。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬二<span>&nbsp; 
    </span>頌與記</font></p>
  <p class=MsoPlainText style='text-indent:24.0pt;'><font color="#333399">癸一<span>&nbsp; 
    </span>頌所說難知</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗善聽！諸佛所得法，無量方便力，而為眾生說。眾生心所念，種種所行道，若干諸欲性，先世善惡業，佛悉知是已，以諸緣、譬喻言辭方便力，令一切歡喜。或說修多羅、伽陀、及本事、本生、未曾有、亦說於因緣、譬喻、並祇夜、優波提舍經。鈍根樂小法，貪著於生死，於諸無量佛，不行深妙道，眾若所惱亂，為是說涅槃。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>十二部經之次第：一曰、契經，二曰、應頌，二曰、記別，四曰、諷誦，五曰、自說，六曰、緣起，七曰、譬喻，八曰、本事，九曰、本生，十曰、方廣，十一、曰希法，十二、曰論議。修多羅者、即契經，廣義指經之全文，此則僅指長行中之略說。亦譯法本，蓋修多羅之別相也。伽陀、即諷誦，即以數句總結教義之經文。本事、即宣說諸佛及大眾等夙生之事。本生、即宣說世尊過去世修行等事。未曾有、即希法，如神通等是。因緣、即諸法之因由緣起。譬喻、即假事比譬以為曉諭。祇夜、即應頌，謂以偈語重明前義也。優波提舍、即論議，謂佛及弟子研述經典之論議也。佛說以上種種方便小法，實皆以一乘大法為究竟。而鈍根獨樂此小法者，以著於生死之苦惱，認為真實，故專求解脫於生死，而於佛之甚深妙法，不能了解起行，此佛所以先說小乘涅槃也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">癸二<span>&nbsp; 
    </span>頌令住一乘</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『我設是方便，令得入佛慧。未曾說汝等當得成佛道，所以未曾說，說時未至故；今正是其時，決定說大乘。我此九部法，隨順眾生說，入大乘為本，以故說是經。有佛子心淨，柔軟亦利根，無量諸佛所而行深妙道，為此諸佛子說是大乘經，我記如是人，來世成佛道，以深心念佛、修持淨戒故。此等聞得佛，大喜充遍身，佛知彼心行，故為說大乘。聲聞若菩薩，聞我所說法，乃至於一偈，皆成佛無疑。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>九部法、謂九部小乘之法。佛子、指當時聲聞將授佛記者。深心、謂沈潛恆久之心。佛之功德寶，在心最深處，故惟深心方與佛會。佛知會眾欣喜成佛之心，故說大乘。是會眾咸知從前種種權教，皆會歸於一大乘，故苟聞一偈，盡當因之以究竟成佛也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">癸三<span>&nbsp; 
    </span>頌無二無三</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『十方佛土中，唯有一乘法，無二亦無三，除佛方便說；但以假名字，引導於眾生。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>謂二乘、三乘之稱，悉是假名，但藉為導入大乘之方便耳。如羊車、鹿車、涅槃、化城等名，悉是引導之假名，實只有一乘牛車，以終入於究竟道場耳。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">癸四<span>&nbsp; 
    </span>頌佛出世本意</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『說佛智慧故，諸佛出於世，唯此一事實，餘二則非真；終不以小乘，濟度於眾生。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">癸五<span>&nbsp; 
    </span>頌開示悟入</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『佛自住大乘，如其所得法，定慧力莊嚴，以此度眾生。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌開佛知見。自住大乘，指佛自證之實相，以所得之法度生，即開眾生之佛知見。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『自證無上道，大乘平等法，若以小乘化，乃至於一人，我則墮慳貪，此事為不可。若人信歸佛，如來不欺誑，亦無貪嫉意，斷諸法中惡。故佛於十方，而獨無所畏。我以相嚴身，光明照世間，無量眾所尊，為說實相印。舍利弗當知！我本立誓願，欲令一切眾，如我等無異。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌悟佛知見。佛證大乘平等之法，即以平等之心化導一切，故若以小乘化人，即為墮於慳貪。佛語固無欺誑，亦無世人貪惜大乘及嫉人證大之意，以佛具足佛果上之斷德，已究竟斷除五種煩惱及二種生死之惡，而能作無畏吼於十方也。實相印、指佛果上之智證，即唯一實相之印。說實相印者，蓋稱佛之本願而說，欲令眾生一切如我，悟先所不知之大乘正智也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『如我昔所願，今者已滿足，化一切眾生，皆令入佛道。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌入佛知見。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『若我遇眾生，盡教以佛道，無智者錯亂，迷惑不受教。我知此眾生，未曾修善本，堅著於五欲，癡愛故生惱。以諸欲因緣，墜墮三惡道，輪迴六趣中，備受諸苦毒，受胎之微形，世世常增長。薄德少福人，眾苦所逼迫，入邪見稠林，若有若無等，依止此諸見，具足六十二深著虛妄法，堅受不可捨。我慢自矜高，諂曲心不實，於千萬億劫，不聞佛名字，亦不聞正法，如是人難度，是故舍利弗！我為設方便，說諸盡苦道，示之以涅槃，我雖說涅槃，是亦非真滅，諸法從本來，常自寂滅相。佛子行道已，來世得作佛。我有方便力，開示三乘法。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此共十頌，頌示佛知見。佛遇眾生，皆示佛乘，惟愚癡無智者，錯學亂行，心迷意惑，不能受教。然佛悉了知此諸眾生種種不能受教之由也：一為貪癡眾生，堅著五欲，自生煩惱，因造惡業，墜墮三途。間因十善，輪迴六趣，受苦受胎，世世增長其生死輪迴之報。一為外道眾生，薄德少福之命濁眾生，生於眾苦逼迫之劫濁中。中於外道之邪見，如遊稠密之森林，不易得出。依止於有無、斷常相所組成之六十二見等，深著堅受。由是我慢日甚，排斥異己，諂曲為心，盡乖真實，雖有佛法不易令度矣。此二種人，一因愚癡自蹈於苦，一修邪見以求脫苦。是均能知有苦，佛故即說小乘涅槃滅苦之道。然此涅槃，非自證之本性涅槃，即非真能滅苦之道。蓋常寂法性，乃為究竟涅槃；若能證此，方能究竟滅苦，方能成佛。此小乘滅苦之涅槃，第為我之方便說法耳。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">癸六<span>&nbsp; 
    </span>頌依法式顯</font></p>
  <p class=MsoPlainText style='text-indent:24.0pt;'><font color="#333399">子一<span>&nbsp; 
    </span>總頌</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『一切諸世尊，皆說一乘道。今此諸大乘，皆應除疑惑，諸佛語無異，唯一無二乘。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌十方佛法唯是一乘，故知二乘云云者，權說也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">子二<span>&nbsp; 
    </span>頌過去諸佛</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『過去無數劫，無量滅度佛，百千萬億種，其數不可量。如是諸世尊，種種緣、譬喻、無數方便力，演說諸法相。是諸世尊等，皆說一乘法，化無量眾生，令入於佛道。又諸大聖主，知一切世間天人群生類，深心之所欲，更以異方便，助顯第一義：若有眾生類，值諸過去佛，若聞法布施，或持戒、忍辱、精進、禪、智等，種種修福慧，如是諸人等，皆已成佛道。諸佛滅度後，若人善軟心，如是諸眾生，皆已成佛道。諸佛滅度已，供養舍利者，起萬億種塔，金、銀、及玻璃、硨磲、與碼瑙、玫瑰、琉璃珠、清淨廣嚴飾，莊校於諸塔；或有起石廟；栴檀、及沈水、木榓、並餘材、磚瓦、泥土等；若於曠野中，積土成佛廟；乃至童子戲，聚沙為佛塔：如是諸人等，皆已成佛道。若人為佛故，建立諸形像，刻雕成眾相，皆已成佛道。或以七寶成，□、鉐、赤白銅、白鑞、及鉛錫、鐵、木、及與泥、或以膠漆布，嚴飾作佛像，如是諸人等，皆已成佛道。彩畫作佛像，百福莊嚴相，自作若使人，皆已成佛道。乃至童子戲，若草木及葦、或以指爪甲、而畫作佛像，如是諸人等，漸漸積功德，具足大悲心，皆已成佛道，但化諸菩薩，度脫無量眾。若人於塔廟，寶像、及畫像，以華、香、旛、蓋，敬心而供養；若使人作樂，擊鼓、吹角貝、簫、笛，琴、箜篌，琵琶、鐃、銅鈸，如是眾妙音，盡持以供養；或以歡喜心，歌唄頌佛德，乃至一小音，皆已成佛道。若人散亂心，乃至以一華，供養於畫像，漸見無數佛；或有人禮拜，或復但合掌，乃至舉一手，或復小低頭，以此供養像，漸見無量佛：自成無上道，廣度無數眾，入無餘涅槃，如薪盡火滅。若人散亂心，入於塔廟中，一稱南無佛，皆已成佛道。於諸過去佛，在世或滅後，若有聞是法，皆已成佛道。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此言過去諸佛，皆以一乘大法化導眾生，惟隨順天人一切眾生之心欲，故以異妙之方便說法，助顯妙義。如值佛聞法者，精修六度，皆成佛道。在佛滅後者，敬重舍利，建築塔廟，莊嚴佛像，及供養此塔、此像，雖種因極微，佛皆決其終成佛道，甚至心多散亂之人，一拜佛像，一禮塔廟，一稱佛號，佛亦決其終成佛道。蓋此經營塔像，供養恭敬之因行，均能長養善根，增益福慧；並能以此熏習之勝因，起無漏之功德，若不退轉，自得究竟成佛，此明過去諸佛種種方便，悉是一乘之法式。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">子三<span>&nbsp; 
    </span>頌未來諸佛</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『未來諸世尊，其數無有量，是諸如來等，亦方便說法。一切諸如來，以無量方便，度脫諸眾生，入佛無漏智；若有聞法者，無一不成佛。諸佛本誓願：我所行佛道，普欲令眾生亦同得此道。未來世諸佛，雖說百千億無數諸法門，其實為一乘。諸佛兩足尊，知法常無性，佛種從緣起，是故說一乘。是法性、法位、世間相常住，於道場知已，導師方便說。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此言未來諸佛亦以方便說法，度脫眾生入佛知見。無漏智、即佛知見也。若有聞法無一不成佛者，以所聞之法即修習成佛之唯一妙法也。兩足尊、謂佛福德、智慧兩者俱足，為世所尊。法常者、法中道，圓成實性也。法無性者、法空，即遍計執性也。佛種、謂眾生本具之無漏種子。從緣起、謂從佛法熏習之勝緣而起。是法住、指佛所自證之一乘實相常住。法住法位、謂此實相常住之法，常住於一切世出世間差別法之位也。此佛所自證住於一切差別法位之常住實相，是即一切世間最真實之相，故其相常住也。道場、即成就無上正遍覺之場，即佛及眾生之真實本心。此言諸佛世尊知法中實理，知法性本空，並知眾生本有之無漏佛種，須藉熏習之勝緣而起，故說一乘之法。又一真實相常住之法，遍住於一切差別之位，是即為世間真實之相。佛已於成最正覺之場中如實證知，特以導引眾生故而為此方便說法耳。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">子四<span>&nbsp; 
    </span>頌現在諸佛</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『天人所供養現在十方佛，其數如恆沙，出現於世間，安隱眾生故，亦說如是法。知第一寂滅，以方便力故，雖示種種道，其實為佛乘。知眾生諸行，深心之所念，過去所習業、欲、性、精進力、及諸根利、鈍、以種種因緣，譬喻亦言辭，隨應方便說。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>第一寂滅，謂第一義諦離於言相。知眾生諸行以下五句，玄贊釋為知眾生之心行相、與心所念、及過去之業力、欲力、性力、精進力、與根之勝劣力。佛惟知此故起方便，雖說方便仍為佛乘也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">子五<span>&nbsp; 
    </span>頌今佛法式</font></p>
  <p class=MsoPlainText style='text-indent:24.0pt;'><font color="#333399">丑一<span>&nbsp; 
    </span>總頌</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『今我亦如是，安隱眾生故，以種種法門宣示於佛道。我以智慧力，知眾生性、欲，方便說諸法，皆令得歡喜。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌我今亦由是法式。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">丑二<span>&nbsp; 
    </span>頌初以方便誘引</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗當知！我以佛眼觀，見六道眾生，貪窮無福慧，入生死險道，相續苦不斷。深著於五欲，如犛牛愛尾，以貪愛自蔽，盲瞑無所見，不求大勢佛，及與斷苦法。深入諸邪見，以苦欲捨苦。為是眾生故，而起大悲心。我始坐道場，觀樹亦經行，於三七日中，思惟如是事：我所得智慧，微妙最第一，眾生諸根鈍，著樂癡所盲，如斯之等類，云何而可度？爾時、諸梵王、及諸天帝釋、護世四天王、及大自在天、並餘諸天眾、眷屬百千萬，恭敬合掌禮，請我轉法輪。我即自思惟：若但讚佛乘，眾生沒在苦，不能信是法；破法不信故，墜於三惡道。我寧不說法，疾入於涅槃！尋念過去佛，所行方便力，我今所得道，亦應說三乘。作是思惟時，十方佛皆現，梵音慰喻我：善哉釋迦文！第一之導師！得是無上法，隨諸一切佛，而用方便力。我等亦皆得最妙第一法，為諸眾生類分別說三乘；少智樂小法，不自信作佛，是故以方便分別說諸果；雖復說三乘，但為教菩薩。舍利弗當知！我聞聖師子深淨微妙音，稱南無諸佛。復作如是念：我出濁惡世，如諸佛所說，我亦隨順行。思惟是事已，即趣波羅奈。諸法寂滅相，不可以言宣，以方便力故，為五比丘說，是名轉法輪，便有涅槃音，及以阿羅漢，法僧差別名。從久遠劫來，讚示涅槃法，生死苦永盡，我常如是說。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛有五眼，通稱佛眼。六道眾生無法身功德莊嚴，故曰貧窮。犛牛尾大，性貪愛其尾，以目顧尾而行，故別無所見。喻眾生貪著於五欲，不能別見生死之苦也。大勢佛、言惟佛有大威力。斷苦法、斷生死苦之佛法。邪見、指非佛法之外道。外道亦以求脫苦惱而發道心，第彼所謂滅苦之法，終不能滅苦，仍為苦法，是以苦捨苦，苦終不盡，故為釋迦所悲。佛之智慧雖極微妙，然為鈍根貪癡之眾生所盲視，佛即無由以唯一佛乘度之。因彼在苦之眾生，不惟不信，甚或破毀佛法，致墜惡道。迨諸梵天請轉法輪，佛始隱其應化示現於色究竟天之大化身，而以丈六金身之小化身應化示現於人道之中。由是諱實施權，說三乘法，為十方諸佛之所讚善。其實諸果小法，即教菩薩法，亦即佛乘之方便也。波羅奈、即鹿野苑，為五比丘得度處。由此次轉法輪後，遂有佛、法、僧三寶差別之名出現於世。而涅槃永盡眾苦之說，遂為古今讚示矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">丑三<span>&nbsp; 
    </span>頌今說真實</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利佛當知！我見佛子等，志求佛道者，無量千萬億，咸以恭敬心，皆來至佛所，曾從諸佛聞方便所說法。我即作是念：如來所以出，為說佛慧故，今正是其時。舍利弗當知！鈍根小智人，著相憍慢者，不能信是法。今我喜無畏，於諸菩薩中，正直捨方便，但說無上道。菩薩聞是法疑網皆已除；千二百羅漢，悉亦當作佛。如三世諸佛說法之儀式，我今亦如是，說無分別法。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>正直捨方便，謂佛可正直稱心而說，隨佛意而說，不復隨眾生根性而為方便之說也，此明契機之至。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">癸七<span>&nbsp; 
    </span>頌未聞令聞</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『諸佛興出世，懸遠值遇難；正使出於世，說是法復難；無量無數劫，聞是法亦難；能聽是法者，斯人亦復難。譬如優曇華，一切皆愛樂，天人所希有，時時乃一出。聞法歡喜讚，乃至發一言，則為已供養一切三世佛。是人甚希有，過於優曇華。汝等勿有疑！我為諸法王，普告諸大眾：但以一乘道，教化諸菩薩，無聲聞弟子。汝等舍利弗、聲聞及菩薩，當知是妙法，諸佛之祕要。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>無聲聞弟子者，謂凡為佛法，即是一乘，即是教諸菩薩，別無教聲聞之法，亦別無聲聞弟子之名可立。蓋所謂聲聞乘及聲聞弟子之名，皆佛之方便假名，引眾生入佛知見之權說耳。但言聲聞，則緣覺等乘括於其中矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">壬三<span>&nbsp; 
    </span>明破疑</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『以五濁惡世，但樂著諸欲，如是等眾生，終不求佛道。當來世惡人，聞佛說一乘，迷惑不信受，破法墮惡道。有慚愧清淨、志求佛道者，當為如是等廣讚一乘道。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌何時說法，及云何知增上慢，云何堪說，三項。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">己四<span>&nbsp; 
    </span>勸發歡喜</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『舍利弗當知！諸佛法如是，以萬億方便，隨宜而說法。其不習學者，不能曉了此。汝等既已知，諸佛世之師，隨宜方便事，無復諸疑惑，心生大歡喜，自知當作佛』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此頌勸發喜心令欣作佛。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
