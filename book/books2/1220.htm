<html>
 <head>
  <meta content="text/html; charset=utf-8" http-equiv="Content-Type"/>
  <title>
   般若心經指掌
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      般若心經指掌
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="
color:#003300">
     清
    </span>
    <span style='font-family:"Times New Roman";"Courier New";color:#003300'>
    </span>
    <span style="
color:#003300">
     永覺禪師著
    </span>
    <span lang="EN-US" style='font-family:"Times New Roman";
color:#003300'>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     般若心經指掌請益說合刻跋
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    古今疏心經者，不為不多，然求其好疏不可得。永覺大師以天縱知見，為此指掌，光前絕後，獨揭斬新日月。其子為霖禪師，著請益說一篇，探賾鉤深，說破他人說不到處。余視此二注希有，如優曇華，不敢輒擅其美，刊行于世，以貽後學。若有英靈衲僧，悟空華之無蒂，知玄珠之有光，庶幾不辜他說經作注之心矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （日本）貞享（四年）（我清康熙二十六年）歲次丁卯季夏十八日薩州福昌住持覺海叟澄圓謹題
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     般若心經指掌序
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    般若無知，諸法本寂，根由一真之妙體，影現二諦之浮名。似實似虛，非虛實之所能擬；亦離亦合，非離合之所能明。所以空而非空，有而非有，互成不妨互奪，並存亦可並亡，泯立無閡，隱顯自在，是謂般若之玄宗也。怎柰凡心易惑，智火難然，如舉網以張風，似從波而捉月，徒歷艱辛，翻成障礙；由是百苦交纏，千殃並集，都由此一念之執耳。茲般若心經者，文約而義寔豐，詞顯而理殊奧，首開空色兩門，專破有無二執，有無盡而實相可顯，色空合而妙義方圓，日用明此，般若之道，思過半矣。嘗見諸家註釋，罕臻其奧，惟賢首、孤山二疏，果彌法壇老將，但廣摭經論，侈布筌□，非初學之所可通。故茲特為指掌，使其易見，所以便初學也。然萬里之行，起於跬步，觀者幸毋忽焉！（註：「彌」疑是「稱」）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    歲在甲午（順治十一年）孟秋佛歡喜日
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    鼓山比丘元賢稽首和南序
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    贊
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    老漢行年今八十，　　世間事事皆收拾；
   </p>
   <p class="MsoPlainText" style="text-indent:24.0pt;">
    惟這影子遍諸方，　　敗露重重遮不及。
   </p>
   <p class="MsoPlainText" style="text-indent:24.0pt;">
    會麼！
   </p>
   <p class="MsoPlainText" style="text-indent:24.0pt;">
    有相身中無相身，低頭方見明歷歷。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    永覺老人自題
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     般若心經指掌
     <span lang="EN-US">
     </span>
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    清鼓山傳法沙門　元賢　述
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      般若波羅蜜多心經
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「般若，」此云智慧，即神悟玄奧，妙契真源也。「波羅蜜多，」此云彼岸到，即由此妙慧，翻生死過盡，至真空之際也。般若是體，波羅蜜多是用，必合體用以成名者，乃是簡不到彼岸之慧也。「心，」是喻，喻此經乃大部六百卷之精要，如人之一身，雖有五官百骸，而心為之主也。上六字是所詮之法，下經字乃能詮之教。「經，」訓正、訓常，亦訓徑，謂此所詮之法，乃聖凡同稟之正軌，今古不易之常道，亦即是出凡入聖之要路也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      觀自在菩薩，行深般若波羅蜜多時，照見五蘊皆空，度一切苦厄。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此乃據行而略標綱要也。「觀自在菩薩」者，以此菩薩妙慧，圓照空有，了無罣礙所以能有能無，可空可色，得大自在，故得此名。菩薩，梵語菩提薩埵，華言覺眾生，稱菩薩者從略也。「行深般若」者，謂所修行之般若，乃是人法雙空，惟一實相，非同二乘偏淺所觀也。「照見五蘊皆空」者，謂達見五蘊自性本空，即二空理深慧所見也。五蘊：色、受、想、行、識也。色，即五根五塵及法塵之半分，非止幻身也。受，謂幻身領納外塵而得受用，有苦有樂及不苦不樂之殊也。想者，謂心緣外境而成相也。行，謂造作念念生滅遷流不息也。識，謂分別前境也。識是心王，受、想、行皆心所，合之一妄心也。「度一切苦厄」者，謂證見真空，苦惱斯盡，當得遠離分段、變易二種生死之苦也。原夫凡夫之人，執五蘊為我、我所，由是起惑造業，輪回六道，甘受諸苦，無有出期。二乘雖不執為我、我所，而猶執蘊為實有，所以耽空滯寂，視三界為牢獄，不發度生之願，是謂焦芽敗種，無成佛分。佛深愍之，故為說此般若之法，使其知五蘊本空，則身心如幻，世界如化，二執永亡，三障頓消；可以長御白牛，廣運眾生，同至彼岸，而佛與眾生之名俱不可得矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      舍利子！色不異空，空不異色；色即是空，空即是色。受、想、行、識，亦復如是。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此下至三藐三菩提，皆就機而廣陳實義也。「舍利子，」佛之弟子，智慧第一，權現聲聞，為眾上首，故佛呼其名而告之曰：吾所謂照見五蘊皆空者，非是離蘊之空，乃即蘊之空也。汝宗中但知蘊中無人，而不知蘊亦非實，必欲滅色方可見空，是取斷滅空也。當知「色不異空，空不異色，」未可差殊而觀。蓋空之與色，本是一體。色乃空之色，未嘗不空，故不異空。空乃色之空，未嘗不色，故不異色。豈可於色外取空，滅色見空哉！佛復恐人猶存空色二見，故又告之曰：「色即是空，空即是色，」二諦恆存，一味常顯，非一非二，亦一亦二，涉有而不累於有，觀空而不醉於空，存亡無礙，圓通無寄，般若玄旨，盡在斯矣。「受、想、行、識，」雖非質礙之物，但均屬幻有，其望真空與色無殊，故曰「亦復如是。」此乃般若之要義，學者宜盡心焉。問：舊解有水冰之喻，世多相襲，今何不用？答：以其法喻之不齊也。空色雖有相成之義，然非壞色以顯空，亦非壞空以顯色；今水結為冰則水相壞也，冰融為水則冰相壞也，壞一顯一，是全不知空色之義，故今不用也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      舍利子！是諸法空相：不生不滅、不垢不淨、不增不減。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「是諸法，」指前五蘊也。「空相，」即五蘊空之相狀，乃二空理顯也。蓋有法，則有生滅、有垢淨、有增減。今法既亡，惟一真空，豈復有生滅等之可言哉！古有作道前、道中、道後釋者，非是愚意。真空相顯，即佛亦且不立，況道前、道中、道後乎！又諸法空相，有師作真空、實相釋者，愚意不敢襲用。以經既明言是諸法空相，何得改作實相！彼將謂諸妄既銷不真何待，則空相便是實相也。不知幻色、真空，俱以實相為體；若悟實相，非獨真空是實相，即幻色亦實相也。故法華云：是法住法位，世間相常住。今但認空相為實相，則其為實相不亦偏乎！且空相雖是實相，而實相中著不得空字，不若但依經文為正。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      是故空中無色，無受、想、行、識，無眼、耳、鼻、舌、身、意，無色、聲、香、味、觸、法；無眼界，乃至無意識界。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「空中，」即前諸法空之中也，真空相現，萬法俱泯，故皆無之。非是壞法，性本無故，下並準此可知。五蘊、十二處、十八界，總是色心二者隨機開合，故不同也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      無無明，亦無無明盡；乃至無老死，亦無老死盡。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此明真空中無十二因緣也。此十二本緣覺所觀之境，一曰無明：謂昏迷覺性也。二曰行：謂作業也。此二支乃過去所作之因。三曰識：謂起妄念，初託母胎也，四曰名色：謂母胎中漸生諸形相也。五曰六入：謂胎中成六根也。六曰觸：謂出胎後六根對六塵也。七曰受：謂領納世間好惡等事也。此五支乃現在所受之果也。八曰愛：謂于世間生貪愛也。九曰取：謂于諸境生取著心也。十曰有：謂作有漏之因，能招未來之果也。此三支乃現在所作之因。十一曰生：謂受未來五蘊之身也。十二曰老死：謂未來之身老而死也。此二支乃來世當受之果。此十二支，該三世因果，一一相因而生，名流轉門；亦相因而滅，名還滅門。真空之中，悉皆離之，生滅何有，亦以性本無故也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      無苦、集、滅、道。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此明真空之中無四諦也。四諦本聲聞所觀之境。苦，即世間眾苦，世間果也。集，即造作諸業，世間因也。滅，即涅槃，出世果也。道，即八正道，出世因也。真空之中，悉皆無之，亦以性本無故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      無智亦無得。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此明真空之中，非但無前諸法；即知空之「智，」亦不可得。非但能空之智不可得，即所知空理亦不可得。至此，則藥病兩亡，心境俱泯，惟一實相而已，是為般若之極功也。問：前色空雙立，今何一切皆無？答：前之所立，立而未嘗不盡；今之所無，無而未嘗不存。蓋言有者，但有其相，而性元無也；言無者，但性本無，而相非壞也。故存而正泯，亡而恆立，般若之旨本如是也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      以無所得故。菩提薩埵，依般若波羅蜜多故，心無罣礙；無罣礙故，無有恐怖；遠離顛倒夢想，究竟涅槃。三世諸佛，依般若波羅蜜多故，得阿耨多羅三藐三菩提。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此下因言無所得而顯有所得也。依此無得之光，即得心境皆空，觸處洞然，而解脫「無礙」矣。既無礙，則隨其所向，無生死苦厄之障，故「無恐怖。」非獨無恐怖也，即無始以來「顛倒夢想，」亦可「遠離」矣。顛倒夢想，乃無明煩惱也。既無煩惱，則「究竟」可至「涅槃」之地。涅槃，此云圓寂。德無不備謂之圓，障無不盡謂之寂，此言其因能竟果也。非獨菩薩依此而得至涅槃，即「三世諸佛」亦無異路，惟「依」此而證無上正等正覺也。涅槃是佛之斷果，正覺是佛之智果。今菩薩言涅槃，佛言正覺者，乃佛語互略，意必俱備也。問：前既言無所得，今又言有所得，何也？答：此有所得，正得無所得而已，非別有所得也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      故知般若波羅蜜多，是大神咒，是大明咒，是無上咒，是無等等咒。能除一切苦，真實不虛。故說般若波羅蜜多咒，即說咒曰，羯帝羯帝，波羅羯帝，波羅僧羯帝，菩提薩婆訶。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    前是顯說般若，後是密說般若。既顯說而又密說者何？良由眾生根器不同，所入有異故也。又顯說能生慧，滅煩惱障；密說令誦持生福，滅罪業障。為滅二障，成二嚴，故兩說也。今將說密咒而先歎其功能者，所以勸進行人，使其樂持，以取速效耳。能破魔障，名「大神咒。」能破癡暗，名「大明咒。」能顯至理，名「無上咒。」能齊極果，名「無等等咒。」佛不與眾生等故，稱無等。然能與諸佛等故，重言等也。「能除一切苦」者，三苦、八苦、一切苦也。「即說咒」等者，前未顯咒詞，故今顯之，此不可強釋，以是佛之密語，非因位所知，但當信受持誦，以求除障增福可也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    般若心經指掌終
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     永覺元賢禪師傳略
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    永覺元賢禪師，福建建陽蔡氏子，生於明萬曆六年（一五七八）戊寅，幼習儒，年二十，為邑名諸生。讀書山剎中，聞僧唱云：「我爾時為現清淨光明身」忽覺通身歡喜。參壽昌慧經和尚，有得。歷十餘年，親歿，往壽昌落髮，時年四十。次歲圓戒博山，居香爐峰三載。歸閩，居金仙庵，閱藏三載。崇禎七年甲戌，出住鼓山湧泉寺；乙亥春，開法泉州開元寺；丁丑出主建州真寂寺，寺為聞谷大師所建，接納緇素，首以淨慈設化，曾囑師撰淨慈要語二卷，以廣宣念佛、放生。辛巳歸閩，主寶善寺，次結制開元，復還鼓山。前後住鼓山三十年。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清順治十四年（一六五七）丁酉九月朔，示疾，不食者二十餘日，首座問末後一句，如何分付？師索筆書曰：「末後句，親分付；三界內外，無可尋處。」越三日中夜，引首座手書曰：「不有病了，」令扶起，遂坐脫。當十月十七日子時，世壽八十，戒臘四十也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    元明以還，曹洞一宗，衰微已久，至萬曆間，壽昌無明慧經禪師傑出，始中興於世。壽昌入室弟子，凡數人，其最著者，惟博山無異和尚與永覺元賢禪師耳。禪師之道，廣大精微，其學貫通該博，其見地圓明超絕，其說法縱橫無畏，其所守嚴，其所養到，其福德壽考，尤稱圓備。四坐道場，大作佛事，言滿天下，道被域中，遠及扶桑，凡叢林久參耆衲，罔不腰包來覲；而海內賢士大夫，亦多折節問道。其生平語錄著述甚富，計有：重編無明慧經禪師語錄四卷、永覺元賢語錄三十卷、繼燈錄七卷、建州弘釋錄二卷、淨慈要語二卷、洞上古轍二卷、言二卷、禪餘內外集、舍利塔號、最後語。更有楞嚴經略疏十卷、金剛經略疏一卷、心經指掌一卷、及四分戒本約義四卷、律學發軔三卷等，俱已刊行於世，並皆收入大藏。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
