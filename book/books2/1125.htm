<html>
 <head>
  <meta content="text/html; charset=utf-8" http-equiv="Content-Type"/>
  <title>
   蕅益大師淨土選集—傳記
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      蕅益大師淨土選集—傳記
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     靈峰蕅益大師著
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     獅山淨業學人會性敬輯
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      端氏往生記
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      武林萬安雲禪師往生傳
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      吳興智福優婆夷往生傳 并贊
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      誦帚師往生傳
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      妙圓尊者往生傳 并贊
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      蓮居菴新法師往生傳
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     端氏往生記
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    乙酉冬，全城章絜之，以二先人行實乞言，予拈念佛三昧印之。今居士追憶二先人之信佛，實由乃室端氏，更乞一言表彰；兼欲決其所疑。蕅益道人生平不浪為人作傳，獨往生傳，則不待請；然必見聞彰灼乃作。予與絜之交未久，此山去全城遠，予又未履其處；似未可附見聞彰灼之科。但絜之篤信謙謹，非肯誑語者。且於大法有疑，可不為決？請即其言，而導其意。其言曰：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「亡室端氏，年十七，適某家。即與某同志茹素。好惠施，無私積。不喜珍飾綺服。不恚罵給侍人。孝事翁姑，恐不逮。知不生育，遂買妾事某。專心持珠念佛，一載有餘。病篤，請姑同聲念佛。欲辭去，姑高喚令住；俟胞弟端尚卿相會。乃延至次日，與弟訣別，聲如男子。劇談禮、義、孝友、大節，半日不倦。至暮，復請姑助念佛。三日不沾飲食，不發餘言。以崇禎癸未，八月二十九日，吉祥而逝。某父因此感發，越七日，坐逝。次年秋，某母復秉歸戒而終。適聞觀經疏鈔謂：臨終十念成就，亦得往生。未審亡室獲往生耶？」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    蕅益道人聞而歎曰：甚矣！心力不可思議，佛力不可思議，夙世善根、信根不可思議也！鸚鵡鶴鴿猶得往生，謂念佛人不得往生，可乎？吾輩生於末世，既無天眼，又無宿命智通，佛語不信，更信何語？苟於佛語諦信無疑，則娑婆何啻旅邸，淨土何啻家鄉。獨怪夫聰明伶俐衲子，曾女流之弗若，深可悲耳！予少年猛志參究，視佛祖果位，猶掇之。冀欲以此，報父母不報之恩。中歲多病，今乃一意西馳。而散心弘法，計功定位，僅堪下品下生。每一念及法界父母，不禁血淚交流！反不如端氏女，先享蓮宮之樂；且拔其舅、姑，同出苦輪，成出世大孝。居士但求之己，若不疑己心即是佛心，即更不疑佛語。若於佛語不疑，即於善女之生淨土，亦不疑矣。嗟乎！此事絜之家事，此語絜之親語；而得生、不得生之疑，尚徵於予乃信。後之讀斯記者，可不速諦信自心，如端氏女之操往生左券於不忒哉！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     武林萬安雲禪師往生傳
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    吉祥寺萬安禪師，諱大雲。杭仁和郭氏子。弟婦吳氏，完節苦修。師因感發，往永慶寺出家，受具於雲棲。居北郊，篤志淨業。相依者眾。湛然源靜主，欽其素履，捨菴為十方院。師按此地，古有吉祥寺，率諸善友，力復舊觀。不數年，佛宇僧寮，燦然畢備。共住規約，一秉雲棲。往來禪侶，接待殷勤。不營田產，不置柴山。百一所需，悉任外緣，弗涉邪命。痛革時弊，力追古風。叢席稍成，示微疾，即絕飲食，減語言，專修淨業，凡閱一月。婦並女曹省視之，訶曰：「彌陀不念，念我何為？」臨終，語上足智經曰：「為我灑掃，佛來迎矣。」扶身趺坐，念佛而逝。世壽五十九。僧臘十一夏。婦大法，弟婦大海，男智首，女智音，甥女智真，並出家修道云。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    吳興智福優婆夷往生傳
    <span>
    </span>
    并贊
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    優婆夷智福，姑蘇盧氏子。適新安程季清。季清篤信佛法。流寓吳興，力營福業。盧盡內政以助之，弗倦。好惠施，無私積，心言皆直。謹身節用。不喜御珍飾奇服。不恚詈給侍人。茹素、持珠，同課佛名二三萬。視世間法如嚼蠟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    壬申，年三十九，嬰篤疾，急請古德法師受歸戒，咨淨土法要，乃一意西馳。遇痛苦，惟勤稱佛號。季清為讀華嚴大經，至遍參知識處，一一解說，亦一一領會。復策之曰：百劫千生，在此一時；努力直往，勿猶豫也。於是勵聲呼佛者，半月。見二高僧，次第來。轉加精勤，徹夜猛念。厥母欲泣，厥女慰，俱遣之云：無亂我心。次日辰時，親見化佛蓮華，遂覺精神恬適，目色鮮明，急索香水沐浴，西向叉手，連聲念佛，吉祥而逝。則十一月初八日正午時也。日暮，遍身冷，頂門猶熱。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    贊曰：哀哉三界，愛欲為根；根株不拔，奚望西生！蓮華國土，永離塵情；此緣能斷，彼質斯成。勇矣智福，女中之英！快逢勝友，皆由宿因。一日一夜，淨念功殷。華臺接引，眼識分明。子母恩愛，枯木寒冰。吉祥善逝，長辭苦輪。我悲含識，纏使所嬰，戀此幻世，曠劫迷真。謬圖出要，罔知勝津。計取空果，違妙淨因。誰能正信，闊步高登。我今隨喜，願共群靈，頓除疑網，證入玄門！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     誦帚師往生傳
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    師諱宏思，一字如是，晉江溜粵人。族姓陳。髫年入郡之開元寺，禮湛然精舍肖滿全公為師。薙髮後，喜詩文，不理錢穀。氣節昂然。緇素咸敬憚之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    年二十七，忽發出世心，盟月台心默師及惺谷何居士，為生死交。朝夕參究大事，忘形破格。風雨寒暑，弗替也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    時溫陵佛法久荒，聞熏乏種；師獨與惺谷鼓舞數人，謁博山無異禪師，受具戒。苦參無字，脅不著席者三年。異師愍其勤，恐致病，說調琴喻勸之。稍稍宴息，終不解衣。師志遠大，縱有省悟，不自足；亦不輕舉似人。同輩視師若木訥，師固是非了了，洞如秦鏡矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    離博山、遊浙直，習教觀於幽谿。鑒末世暗證之失，遵永明角虎之訓，遂神棲安泰；期以萬善同歸。迨惺谷薙草，師以受惺谷教益最深，欲推為先臘。且博山受戒不如法，遂捨前所授；禮季賢師為和尚，覺源、新伊、二法師為阿闍梨，次惺谷、進比丘戒，兼進菩薩大戒。結夏，聽予律要。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    次年，惺谷師西逝。師以全公年邁，歸侍。創八關社，接引居士。從此溫陵緇素，始知有如來正戒。師自視欿然，惟明師良友是念。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    越五載，復逃江外，踏冰雪尋予九子峰頂。未幾，全公變，厥孫泣挽回泉。乃訂予續至紫雲，作掩關計。逮予踐約，未及一載，師遂示疾。召予助其念佛，命侍者除髮浴身；浴畢、端坐，舉手而逝。正念分明，神清氣定。越二時，頂顯尚煖。托質蓮蕊，無疑也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    師生平自奉甚約，破衫、補履，數十年如一日。予嘗笑謂之曰：「舜視棄天下猶棄敝屣，師棄敝屣猶天下也。」師愀然曰：「某非故作慳態；愧薄德，不堪消受檀信耳！」甘淡薄，忍疲勞，精勤禪誦。夜寐夙興，雖劇病臨危，亦不懈廢。誠有古人風！至於親信師友，受惡辣鉗錘，如飲甘露；於古人中，亦不多得。假以數年，近可匹休異巖，遠可追蹤斷崖。惜乎生年僅五十，戒臘甫十夏。自度固已有餘，利他功未及半。痛哉！與士夫往復，必隨其病渴，飲以苦口。師待者錄成帙，予戲題為老婆禪。便有偈頌詩詠數十首，未示疾前一月，忽焚之。嘗取律中一偈，銘諸座右。偈曰：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    名譽及利養，愚人所愛樂；能損害善法，
   </p>
   <p class="MsoPlainText" style="text-indent:24.0pt;">
    如劍斬人頭。（案此偈出根本說一切有部律）。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    師未嘗不與鄉紳賢達交，而心固覷破如此也。猶憶其詠菊絕句云：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    籬菊數莖隨上下，無心整理任他黃；
   </p>
   <p class="MsoPlainText" style="text-indent:24.0pt;">
    後先不與時花競，自吐霜中一段香。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此可窺其概矣！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    師自謂神根稍鈍，晚稱誦帚道人。志在掩關專修淨業，又號藏六比丘。其道昉一諱，則異師所命也。按紫雲開士傳，已得八十人；今當續稱第八十一云。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a05">
    </a>
    妙圓尊者往生傳
    <span>
    </span>
    并贊
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    尊者妙圓，諱如會。燕都譚氏子。世襲萬戶侯。幼茹素。三十九歲出家。誓行頭陀，脅不著席。前後共然六指，燒頂煉臂無算。初至南方，唯事苦行。牛頭住持、激以究理。大為感發，一心念佛。遂得豁忘身世，而不自稱悟。見一切緇素，不作寒溫語。單己獨行。不畜餘長，夏棄冬衣，冬盡捨夏。天下名山，歷覽殆遍。心慈而色厲。凡開示人，必猛厲懇切，不順庸情。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    丙戍，晤尊者於石城之隈，次同往濟生菴，盤桓數日。公喜予朴實，予敬公戒德、禪定，每行坐，必推讓之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    戊子秋，過淮安清江浦，眾見其儀容不凡，留供養。未幾，以一衲贈萬德菴主人，且囑之曰：「吾不久將去，特一事相託。」主人曰：「和尚方來，何遽言去？」答曰：「西方去耳！可以遺身付江流中，普與魚蟲結淨土緣。」主人辭不敢。尊者曰：「若然，荼毘後，以骨和麵粉，為我結緣，何以？」主人曰：「可。」因命辦大燭、好香。眾莫測其意。至十月十九夜，四鼓，忽呼主人曰：「為我大開各門，燒香點燭。」主人點燭竟，寂然坐逝。四方皆聞異香，爭來禮拜供養。遵命茶毗，作餌樂與江中。世壽七十有一，僧臘三十二年。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    尊者曩在水草菴，謂劉道徵曰：「一心念佛，耑求上品上生；便是向上第一義諦。汝輩若不肯信，試看我將來得生淨土，便當知也。」噫！今果然矣！贊曰：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    淨土橫超，圓頓希有！佛祖贊揚，異音同口。生盲罔知，猶將別扣。妄擬融通，終成塵垢。唯我妙公，作師子吼！一句彌陀，博施約守。末後光明，機緣非偶。稽首同歸，誓弗敢後！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a06">
    </a>
    <span style="color:#333399">
     蓮居菴新法師往生傳
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    法師諱大真，號新伊。武林東城周氏子也。父某，母劉氏。師在襁褓，即能合掌念南無佛陀。逮就外傅，不伍群兒。聚沙畫地為佛塔，或趺坐觀鼻。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    九歲，父母議聘華氏女，師泣辭。詣蓮居紹師受皈戒，遂依座下。紹師督課甚嚴，師根性稍鈍，屢受惡辣鉗錘，堅無懈退。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    年十五，薙髮為沙彌。二十，入雲棲受具戒。是夕，夢著僧伽梨，登高座，演般若。徵其實得無作戒也。是故與師同時宏戒演法者雖多，而童真入道，必推師為第一。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    服習紹師所演教法，人一己百，人十己千，夜以繼日。慈恩、台岳宗旨，每多遊刃。而心益虛，志益勇。無論先賢著述，即生在師後，如惺谷壽之禪，歸一籌、及管正見之教，不肖旭之律，璧如鎬之儒，皆取諸人以為善；如大海不拒眾流也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    師父母春秋高，先後禮紹師出家，異廬而居。父名方舟沙門，母名順修菴主。師就養無方，數十年如一日。與紹師同稱至孝。有古陳尊宿風。故護法者額其室曰，「睦堂」焉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    紹師去世，師治後事畢，感違緣，飄然遠舉。桐廬覺源法師延之，往依焉。與木石居，與鹿豕遊，無復人世間想。既易寒暑，檀護書幣迎歸，重主蓮居，力宏紹師之道。著唯識合響，兼授金剛寶戒，復建大悲壇，嚴課事理二懺，而教觀始並舉矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    年七十一，遍囑及門士，傳持教觀。自擇窣睹波地。新秋，示微疾，自恣後三日，趺坐憑几，再申遺教；并集居士弟子，囑以護持正法。越七日，沐浴更衣，就寢，復起，命取座置榻前，跏趺其上，手持數珠，與眾同稱彌陀佛號。頃之，聲息俱寂，鼻垂玉□過尺許。踰時，頂相猶熱。是為庚寅年，七月二十五日午時。法臘五十有三。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先是，優婆塞周氏，夢天樂迎師西逝，急偕戚屬數人來受皈戒。菴主道聲，預以元日，夢師坐蓮臺上。師之往生淨土，夫何疑哉！贊曰：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    昔佛以正法眼藏，付大迦葉；迦葉於佛滅後，首集千阿羅漢，結集三藏。故知傳佛心印者，必須三學並宏，性相兼徹。即如達摩以楞伽印心，六祖必登壇受具，餘可知也。至於華嚴、大集、寶積、法華、諸大乘經，無不弘讚淨土；馬鳴、龍樹、諸大祖師，無不神棲極樂；豈止蓮宗十祖而已！師祖雲棲、父紹覺；教以澡神，律以滌愛；勤修五悔，遍學三宗。無怪乎印壞文成，如入三昧也！彼鼠唧鳥空，慣為大言以欺佛者，聞師之風，亦可以少愧矣！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
