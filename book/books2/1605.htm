
<html>
<head>
<meta http-equiv=Content-Type content="text/html; charset=Big5">
<title>圓瑛大師文集—雜感</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW link=blue vlink=purple background="../books/textbackground.jpg" class="Normal" bgcolor="#ffffff">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>圓瑛大師文集—雜感</span></b><b><span
lang=EN-US style='font-size:36.0pt;font-family:標楷體;
color:#FF6600'></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>圓瑛大師著</span><span lang=EN-US style='font-family:"Times New Roman";
color:#003300'></span></p>
  <p class=MsoPlainText align=center style='text-align:center'><span
style='color:#003300'>洪啟嵩</span><span style='
color:#003300'>、黃啟霖主編</span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span lang=EN-US><a
href="#a01">世界提倡素食會十週紀念</a></span></p>
  <p class=MsoPlainText align=center style='text-align:center'><span lang=EN-US><a
href="#a02">寧波佛教分部成立七週感言</a></span></p>
  <p class=MsoPlainText align=center style='text-align:center'><span lang=EN-US><a
href="#a03">印光大師生西一週年感言</a></span></p>
  <p class=MsoPlainText align=center style='text-align:center'><span lang=EN-US><a
href="#a04">印光大師西歸二週年紀念</a></span></p>
  <p class=MsoPlainText align=center style='text-align:center'><span lang=EN-US><a
href="#a05">印光大師往生三週年紀念</a></span></p>
  <p class=MsoPlainText align=center style='text-align:center'><span lang=EN-US><a
href="#a06">頌余了翁居士生西感言</a></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a01></a><span style='color:#333399'>世界提倡素食會十週紀念<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛說一切眾生，本來是佛，祗因無明妄動，是為大咎。從真起妄，迷上加迷，依惑造業，依業受報。由因感果，以善惡而定升沉；隨業受身，現輪迴而招生死。胎卵濕化，諸趣紛然；大小妍媸，群生複雜。然形骸雖異，本覺之佛性無殊；人畜攸分，貪生之心理一致。詎可以我強而欺彼弱，將他肉而養自身耶？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛制戒律，第一戒殺，凡有命者，不得故殺，應生孝順心、慈悲心；佛說此言，誠為大孝，佛以孝為戒，信不誣也。吾人無始至今，生生皆有父母，六親眷屬，凡未了生死，未生極樂，難免有墮於畜道者。既無天眼宿命之通，罔知罔覺；而行宰殺烹食之事，可痛可悲。若是親屬殺而食之，則孝心何在？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>試舉一事以證之，昔日南京金耕縣，有養驢家；子生三歲，而母即死，生平未有善業，遂墮驢身，即生其家，已十六年。一日負糧食返，身老行遲，子怒而鞭之，皮破血流；驢顧其子，悲哭不已，子不知其為母也。是夜神託夢告言，驢是汝母，因竊汝父四銀，故墮作驢，今後勿痛鞭也。子覺遂養驢終其身，不使荷負。以此而證，故對畜類，應生孝心也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>又畜生改形易報，罪業使然，怕死貪生，與人何異？蚊見撲則飛，雞遇捉則奔，飛奔何為，圖逃命也。羊知殺則跪，牛入屠則哭，跪哭何故？求饒命也。想此悽慘情狀，豈忍殺之食之，張生慈心也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>有謂天生萬物以養人，故以食肉為應分。豈知萬物非指萬畜，以米麥豆蔬等，乃謂之物，可以養人。上天有好生之德，安有生畜養人之理？世之殺生者，乃恃強欺弱，恣意殺害畜類，懷恨在心，終圖報復；望勿貪口頭滋味，而與畜生結下累世冤家。古云：「殺生直以自殺。」請味斯言，痛改前非。世有邪說，謂畜生若不殺之食之，則日見其多，將有食人之患，此言望勿聽信。世間貓狗，殺食者少，亦不見如雞鴨之多，足證其謬。又殺生之因，能招殺伐之果。古云：「欲知世上刀兵劫，但聽屠門夜半聲。」是知世界之大戰，本由殺業醞釀而成，琉璃王之滅釋種，起於食魚之冤，可為確證。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>世人每以食肉為榮，吃素為恥，如逢誕辰生子等日，廣集親朋，多設筵席，恣殺生靈，不肯營辦素食，但顧自己之虛榮，不惜眾生之身命。豈知殺生慶生，因果相反，為祝自己長壽，竟令畜生夭壽，為慶自己一子生，竟令畜生多子死，凡有仁心，豈忍為之耶？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>世界提倡素食會，本我佛慈悲宗旨，及儒教忠恕之心，深知畜類之義心仁性，不亞於人，黿能懷物以診瘡，狐解臨井而報德，可為明證。故聯合同志，提倡素食，藉弭殺機，保全物命。果能由少而多，自近及遠，推行全世界，人人戒殺素食，豈僅物類得免殺戮之災，亦即世界可弭刀兵之劫，其造福於兩間者，豈可得而思議哉！茲逢十週紀念，勉竭枯禪，藉申祝禱云爾。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a02></a><span style='color:#333399'>寧波佛教分部成立七週感言<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>浙水汪洋，甬江澄湛，地擅東南之勝，人多鍾毓之才。三佛名區，四明古蹟。伽藍林立，莊嚴之剎聳層霄；梵唄交宣，鍾磬之聲響幽谷。思昌明佛學，寄長老組織機關；為培植人材，眾僧界負擔職責。聯絡五邑，經歷七週；體我佛之慈悲，立國民之教育，泯畛域之意見，扇平等之真風。瑛末學下愚，謬膺選舉，何異使尺鷃為大鵬；復荷歡迎，幾等視駑駘如良驥。曷勝愧赧，敢惜精神。若謂進行，應盡其天職；欲期發達，當全仗乎維持。謹撰數詞，聊申微悃。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a03></a><span style='color:#333399'>印光大師生西一週年感言<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>世有不思議人，方能行不思議事。人不思議，非凡愚所能測其本；事不思議，非淺學所能考其功。世有不思議之人乎？則印公大師是；世有不思議之事乎？則勸脩淨土法門是。夫淨土法門，教源肇啟於西乾，法水漫流於東震；匡廬創建念佛蓮社，海內聞風繼起，成為淨土一宗；遞代相傳，迄今不墜者，非有大心之士，乘願再來，宏揚提挈，安能耀慧燈於昏衢，豎智幢於覺路哉？是弘師稱印公大心為三百年來一人，真無虛語也！蓋淨土法門，至平易，至圓妙，我佛尚言是為難信之法；矧志性堅強，業習深重，難調難伏之娑婆眾生，則其難信，更可想而知。惟印公則自行化他，一本至誠，數十年如一日，自度則一句彌陀聖號，度人亦一句彌陀聖號。由是而不信者信，既信者深信，深信者力行，力行者得度。使苦海眾生，咸登寶筏，前呼後應，提攜接引，同趨向真實受用之安養國；詎非不思議人，方能行不思議事哉？世相無常，有生必滅，法身不壞，無去無來，印公去年今日，為勉窮子，示現涅槃，悲心無盡，至德堪欽！我等今逢印公生西一週之辰，非僅爇香燃燈，撰文讚歎，即為紀念也！欲真紀念，必當以公志為志，公行為行，繼公之後，宏闡淨宗，自行化他，歷久不倦，亦如印公之繼徹祖之後，而重耀祖燈，是則名為真紀念，亦為真供養也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a04></a><span style='color:#333399'>印光大師西歸二週年紀念<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫茫茫宇宙，濟濟人群，託質兩間，不無智愚之別，為人一世，難免生死之關，及其大夢俄遷，幻身已滅，多皆無聞於世。而能留人之永遠紀念者，或道德超著，或學問濟世，或功德及人，三者必具其一而後可。惟我<span>&nbsp; 
    </span>印光大師，由儒入釋，三者悉備於一身；念佛修心，六字包羅乎萬行；故能令人永久紀念也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>語其道德，則戒行莊嚴，念力堅定，三業清淨，歷證事理一心，一行圓成，深入念佛三昧，如大勢至菩薩所云：「都攝六根，淨念相繼，入三摩地。」道高德備，洵稱末世津梁；臘長年高，堪作眾僧矩範！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>語其學問，則智慧弘深，性情忠直，博通三藏，智日朗耀於天；總持百家，慧炬騰輝於長夜；發於言論，著為文鈔。其開示於人也，直心直語，句句皆藥石之談。其流通於世也，為偈為文，字字等珠璣之燦。覺民導世，拭翳指迷。具大辯才，上智下愚皆攝受；得正知見，佛法世諦以融通。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>語其功德，則運智運悲，救災救難；布衣粗食，寧節口體之供；捨物損資，不事衣缽之蓄。自他等視，胞與為懷。義粟仁漿，難眾得資生之益；恩膏惠澤，災黎懷感德之心。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>其修持淨土也，自行化他，數十年如一日，匪獨面命耳提，親承法益，乃至聞風仰德，感化殊多。以此宏法利生，積功累行，機薪既盡，應火斯亡，乃於前歲今日，因圓果滿，預知時至以西歸；印壞文成，親見佛來而接引；頂門現煖相，臉上帶笑容；安養蓮開，九品金臺高蹈；闍維火化，五色舍利光芒，歲月如流，哲人已往。茲屆二週年紀念之辰，（圓瑛）欲追<span>&nbsp; 
    </span>先德，以闡淨宗，故有三堂主人之稱。撰聯云：「求福求慧生淨土，為人為法為證菩提。」凡於住持之寺，均有念佛堂之設，於皈依者，咸勸精修淨業，以&nbsp; 
    大師之願行，為我願行，即所以紀念&nbsp; 大師也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a05></a><span style='color:#333399'>印光大師往生三週年紀念<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>嗟呼世道日非，法門秋晚。智燈寢耀，昏衢誰放光明；邪說競興，魔外乘機煽惑。指象教如同故紙，將魚目以混明珠。淺識之流，多為疑誤；有智之士，暗自悲傷。慨哲人之已往，痛大法之將傾；豈肯安心於自利，還望乘願以再來。泛苦海之慈航，廣行濟渡；豎淨宗之智幟，力事弘揚。圓瑛願步後塵，力荷淨教，數年來宏化南北，開講席凡數十會，莫不因勢利導，指歸淨土；更著佛說阿彌陀經講義，彌陀要解講義，搜微索隱，禪精竭思，揭淨宗之正旨，著念佛之法門，普勸脩持，同生安養。光陰荏苒，一轉眼間，已屆大師三週紀念，適講楞嚴於白下，未克恭趨，聊吟四絕，敬爇心香一瓣，專申禱頌！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>世道衰微正法危，紛紛異說各紛歧，獅絃一奏群音絕，猶憶靈巖我大師。</p>
  <p class=MsoPlainText style='text-indent:24.0pt;'>彈指西歸已三年，娑婆猶未靖烽煙，阿誰能挽當前劫，望泛西方大願船。</p>
  <p class=MsoPlainText style='text-indent:24.0pt;'>閻浮示跡八十年，不講台賢不說禪，惟事持名脩淨業，高登上品紫金蓮。</p>
  <p class=MsoPlainText style='text-indent:24.0pt;'>闍維舍利數誰知，古聖前賢亦有之，更有一宗奇特事，叩頭方布現威儀。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a06></a><span style='color:#333399'>頌余了翁居士生西感言<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>了翁居士，身列茂才，富於文學，晚年信佛，歸心淨土，解行相應，道學雙優。主持佛學半月刊，曾經十稔，不好奇而立異，不偏袒而徇私，命筆措詞，一味平實。當此世事日非，益厭娑婆之濁惡，愈慕極樂而思歸。忽聞靈岩印光大師，一代淨宗尊宿，預知時至，蒙佛接引往生；即欲步厥後塵，一一遺囑分明，身後要從火葬，免佔人間土地；遂一心念佛，吉祥而逝，堪為居士界立一模規！謹為頌曰：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>開道靈岩印大師，預知時至赴蓮池，追蹤芳跡留遺訓，撒手西歸也太奇。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
<script language="JavaScript"
src=""></script>
<!--
---- End of Hotrank Counter - DO NOT MODIFY -->
</font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
