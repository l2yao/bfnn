<!DOCTYPE html>
<html>
<head><meta charset="utf-8"/>
<meta content="text/html; charset=utf-8" http-equiv="Content-Type"/>
<title>
   佛教各宗大意一輯第三種—律宗大意
  </title>
<style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
<link href="../books/book.css" rel="stylesheet"/>
<viewport content="width=device-width, initial-scale=1.0"/></head>
<body background="../books/textbackground.jpg" class="Normal" lang="ZH-TW" link="blue" vlink="purple">
<div class="book" style="layout-grid:18.0pt">
<p class="MsoPlainText" style="text-align:center">
<strong>
<span style="font-size:36.0pt;font-family:標楷體;color:#FF6600">
      佛教各宗大意一輯第三種
      <span lang="EN-US">
</span>
</span>
</strong>
</p>
<p class="MsoPlainText" style="text-align:center">
<strong>
<span style="font-size:36.0pt;font-family:標楷體;color:#FF6600">
      —
     </span>
</strong>
<strong>
<span style="font-size:36.0pt;font-family:標楷體;color:#FF6600">
      律宗大意
     </span>
</strong>
<strong>
<span lang="EN-US" style="font-size:36.0pt;
font-family:標楷體;color:#FF6600">
</span>
</strong>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-align:center">
<span style="color:#003300">
     黃懺華居士編述
    </span>
<span lang="EN-US" style='font-family:"Times New Roman";
color:#003300'>
</span>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-align:center">
<span lang="EN-US">
<a href="#a01">
      第一篇 緒論
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a02">
      第二篇 此宗之律學
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a03">
      第三篇 此宗之行果
     </a>
</span>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a01">
</a>
<span style="color:#333399">
     律宗大意
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span color="#333399">
     第一篇
     <span>
</span>
     緒論
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span color="#333399">
     第一章
     <span>
</span>
     此宗之名稱及其略史
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    釋迦如來一代教典，統分經律論三藏，此宗對經宗論宗釋宗，以律藏為主，故名律宗；又以四分律為宗故，名四分律宗。佛典稱如來在世五十年間，隨根制戒，滅後，佛弟子優波離尊者，結集為八十誦律大毗尼藏。滅後一百年間，迦葉、阿難、末田地、商那和修、優波□多，五師相繼，如瀉瓶水，並無支派。一百年後，異執漸起。分為二部五部及二十部乃至五百。非唯戒律，經論亦分。五部者，異世五師中第五師優波□多尊者，有弟子五人。曰曇無德、薩婆多、迦葉毗，彌沙塞、婆麤富羅，各執己見，分為五部。一曇無德部。此云法密。法名四分。二薩婆多部，此云一切有，法名十誦。三彌沙塞部，此云不著有無觀，法名五分。四迦葉遺部，此云重空觀，法名解脫。五婆麤富羅部。此云著有行，亦云犢子，其舊律名摩訶僧祇，此云大眾。僧祇為根本，分出為五部。諸部律中傳於此土者，有四律五論。四律者，薩婆多部之十誦律，晏無德部之四分律，窟內上座部之僧祇律，彌沙塞部之五分律。五論者，依薩婆多律之毗尼母論摩得勒伽論，解四分律之善見論，釋十誦律之薩婆多論，依正量部之明了論。此土曹魏嘉平二年，中天竺曇摩伽羅（此云法時）至洛陽，立羯磨受法，為此土受戒元始，經五百五十年，至姚秦弘始六年，弗若多羅共鳩摩羅什譯出十誦律，次佛陀耶舍共竺佛念譯出四分律，始傳廣律；此後僧祇五分二律，漸次傳譯。犢子律木未至。伽葉遺部，止傳解脫，戒本，廣律未傳。至唐時，義淨三藏譯有部宗律甚多，稱為有部新律；此外若毗奈耶律，至趙宋時猶有翻譯，然束之大藏，並未有弘傳。四分律乃佛滅後第一百年時由曇無德尊者集誦而出，既來東土，化緣獨深，於諸部律，獨弘此部。自佛陀耶舍等譯出此論後，古德著述，垂二十家，而以三要疏為最精確。三要疏者，慧光律師之略疏，相部律師之中疏，智首律師之廣疏也。智首之弟子道宣律師，兼通三藏，精達毗尼，即四分律，成立一乘圓頓之妙戒，作戒本疏羯磨疏行事鈔三大部以發明之，合拾毗尼義鈔比丘尼鈔，稱五大部。所謂律宗，依宣設立，宣住終南山，故後人稱為南山宗，此土之流傳，以宣為高祖。第二祖周秀律師，第三祖道恆律師，乃至第十五祖元照律師，稟承之。元照兼貫內外，該羅大小，作戒本疏行宗記，羯磨疏濟緣記，行事鈔資持記，剖晰精微；南山之大義，至元照而大成，遂稱中興。當南山盛時，與之並弘四分律者，尚有法礪所開之相部宗，懷素所開之東塔宗，與南山并稱律宗三家；然不久兩家概廢絕不行，唯南山一派獨傳，綿延至元代而宗勢不衰，逮明清兩代，雖遺響猶存，大義已晦。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span color="#333399">
     第二章
     <span>
</span>
     此宗之教判
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    此宗判釋迦如來一代之教法為化制二教，亦名化行二教，更分化教為性空教、相空教、唯識圓教，三教。分制教為實法宗、假名宗、圓教宗，三宗。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    化教者，化益之教，即諸經論所詮，令得禪定智慧之法門，如增一長中雜四阿含經井華嚴般若等經。發智六足等論是也。汎說因果，通化道俗。故名化教。制教者。制戒之教，即諸律所詮，令守戒法之法門，如四分律五分十誦等律是也。說諸律儀，唯制內眾，故名制教。又名之為化行二教者，約佛邊名制教，約眾生邊名行教，如戒疏云今以化行二教，用分諸藏。何名化教，如阿含等中，開演化導，令識邪正因果業性界繫諸法。言無所壅，義通道俗。意在靜倒。離著為先。教本化人，令開慧解。本非對過，而立斯教。言行教者，起必由過，隨過制約，言唯持犯，事通止作，故教所設，非為靜倒，但隨行科。戒律一宗，局斯教矣。又資持云：一代時教，總歸化行；開其信解，用捨任緣，故名化教。制其修奉，違反有過，名為行教云云。他宗皆依化教開宗，唯戒律一宗，卻依制教。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    所謂三教者，約定慧立，其中兼攝如來一代戒法，亦稱三觀。一者性空教，謂立諸法性空無我之教，此中攝一切小乘。二者相空教，謂立諸法本相是空唯情妄見之教，此中攝一切大乘淺教。三者唯識圓教，謂立諸法外塵本無實唯有識之教，此中攝一切大乘深教；如事鈔云：然理大要，不出三種。一者諸法性空無我，此埋照心，名為小乘。二者諸法本相是空，唯情妄見，此理照用，屬小菩薩。三者諸法外塵本無，實唯有識，此理深妙，唯意緣知，是大菩薩佛果證行；又業疏云：小乘極處，人法二觀。對我觀析，唯見是塵，對陰求之，但唯名色。求人求法，了不可得，是為空也。大乘極處，空識為本。初淺滯教，謂境是空。了境本無，性唯識也云云。四分律宗，當性空教一分。南山律師，意在立三學圓融無礙，判屬唯識圓教中。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    所謂三宗者，約戒法立，其中亦兼攝一代定慧法門。一實法宗，即立一切諸法實有之薩婆多部等，此宗以色為戒體。二假名宗，即立諸法唯有假名之曇無德部等，此宗以非色非心為戒體。三圓教宗，即立一切諸法唯有識之唯識圓教等，此宗以種子為戒體；如資持云：凡欲考體，須識三宗造義淺深，兩乘教相差別，纖毫無難，始可論體；又資持云：一者實法宗，即薩婆多部。彼宗明體則同歸色聚，隨行則但防七支，形身口色，成遠力便，此即當分小乘教也。二者假名宗，即今所承曇無德部，此宗論體則強號二非，隨戒則相同十業重緣思覺，即入犯科，此名過分小乘教也。三者圓教宗，即用涅槃開會之意，決了權乘，同歸實道。故考受體乃是藏識熏種，隨行即同三聚圓修，微縱妄心，即成業行，此名終窮大乘教也云云。四分正當假宗，南山律師，深取大乘圓實了義，決開權教，即四分律，成立一乘圓頓之妙戒，故就此三宗中，四分律宗，亦圓教宗攝。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span color="#333399">
     第三章
     <span>
</span>
     四分律大綱
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    四分律者，佛滅後百年，曇無德尊者，於上座部律藏中，搜括博要契同已見者，聚集成文，隨說所正，即為一分，如是四度，一部方就，故稱四分律；如業疏云：四分即說之斷章，言律乃行所詮教；叉戒疏云：四度傳文，盡所詮相。此據說之所至，非義判也。四分中，第一分為比丘戒本：明四波羅夷、十三僧殘、二不定、三十捨墮、九十單提、四提舍尼、百種學法。第二分為比丘尼戒本，及受戒說戒二犍度。尼戒中：明八波羅夷、十七僧殘、三十捨墮、百七十八單提。第三分為安居、自恣、皮革、衣、藥、迦締羅衣、拘睒彌、瞻波、呵責、人、覆藏、遮、破僧、滅諍、比丘尼，及法十六犍度。第四分為房舍及雜二犍度，暨五百集法、七百集法、調部毗尼、毗尼增一。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span color="#333399">
<a name="a02">
</a>
     第二篇
     <span>
</span>
     此宗之律學
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span color="#333399">
     第一節
     <span>
</span>
     律
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    所言律者，依彼梵本，具立三名，一毗尼、二尸羅、三波羅提木叉。毗尼，此翻為律，律者法也，分也，筆也。曰法者，判斷罪之輕重戒之持犯，依法定故。口分者，罪之輕重，戒之持犯以律分故。曰筆者，審教理，檢罪狀，以筆定故；如資持云：今約戒疏統括諸文，不出三義。初言律者法也，從教為名。斷割重輕開遮持犯，非法不定（中略）。又如世法，據刑約制。道法亦爾，依根附教，各有差降，不可乖越。故曰法也。二云律者分也，謂須商度據量有在，若律呂之分氣也。又云教相所詮，四字斯盡，謂犯不犯輕與重也（中略）。何名為犯，境緣具也。何名不犯，起對治也。何名為輕，因果微也。何名為重，反上句也。然此四相，非律不分，持犯不濫，有同氣侯也。三云律字安聿，聿者筆也，必審教驗情，在筆投斷，又云處劾決正非筆不定等（中略）。三並世法，比擬取名。教詮楷定。即法義也。辨析輕重，即分義也。臨事決判，即筆義也。具含此三。故稱為律。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    尸羅，此翻為戒，戒者警也，警策身口意三業。遠離過非故；如行宗云：戒有何義，義訓警也，由警策三業遠離緣非，明其因也，如古所傳防非禁惡，以解於戒，然戒通善惡，律儀亦然，不可偏舉以釋戒義（中略）。依如成實善生所明，善惡二戒，互受互亡，功用齊倫，名義無別，止得通解戒為禁也，隨用兩得。何以知之，若解善戒，善法禁惡，警持不起；若解惡戎，惡法禁善，護攝不生；以斯義求，想無惑矣。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    波羅提木叉，此翻別解脫，有云別別，或云處處別別捨離身口七支過非故。戒是因，木叉是果，此因從果為號也；如尼鈔云：言波羅提木叉者，此云處處解脫，謂身口七支非一名為處處，果名為解脫，隨分得脫，即是果義。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span style="color:#333399">
<span color="#333399">
      第二
     </span>
</span>
<span color="#333399">
<span style="
color:#333399">
      章
     </span>
<span>
</span>
     止作二持
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    此宗以明戒為宗，戒有二種，一止持戒，二作持戒。止持者，止者制止，制止身口，不作諸惡，曰止，五戒乃至具足戒等是也。由止護持戒體，曰止持；如事鈔云：言止持者，方便正念，護本所受，禁防身口，不造諸惡，目之曰止。止而無違，戒體光潔，順本所受，稱之曰持。持由止成。號止持戒。作持者，作者造作，策勵三業，造作眾善，曰作，安居說戒懺悔禮拜等是也。由作任持戒體，曰作持；如戒疏云：惡既已離，事須修善，必以策勤三業，修習戒行，有善起護，名之為作。持由作成，故號作持；又尼鈔云：所言止持者，如受戒已，止不作惡，即名為持。持由止生，故名止持，言作持者，謂動身口，戒意離非，順本有受，不犯前過，號之為持。持由作生，故名作持。此二門中，攝束如來一代所說諸戒，皆悉窮盡，故根本四分律中，初二部戒本，明僧尼戒，即止持門。後二部，明二十犍度，即作持門。南山律師之五大部，亦不出此二門。行事鈔三卷中，上下二卷，明作持。中卷，明止持。戒疏，明止持。業疏，明作持。拾毘尼義鈔，多明止持。比丘尼鈔，明比丘尼止作二持。然此二門，有總有別。若總，就佛法全體世間全體言之，則一切諸善，皆此二門所攝。今別就戒律一宗，舉其種類。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span color="#333399">
     第三章
     <span>
</span>
     止持義
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span style="color:#333399">
     一、戒科
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    一切諸戒，皆有四科，一戒法，二戒體，三戒行，四戎相。戒法者，如來所制各種戒法。戒體者，弟子從師受戒時所發，自己之心胸中領納之法體，而有防非止惡之功能者也。四分律宗，分通大乘故，以非色非心為戒體。南山教弘四分，宗在圓教，取唯識種子說；如業疏云：欲了妄情，須知妄業，故作法受，還熏妄心於本藏識，成善種子，此戒體也。戒行者，行者既發戒體於心中，隨能任持，運身口意業，造修善業也。戒相者，持戒之美德外彰，其相狀可為人軌範也；如事鈔云：言戒法者，語法而談，不局凡聖，直明此法，必能軌成出離之道，要令受者信知有此，雖復凡聖通有此法，今所受者，就已成（謂此戒法，即三乘聖人已修成之法）而言，名為聖法（中略）。二明戒體者，若依通論，明其所發之業體。今就正顯，直陳能領之心相，謂法界塵沙二諦等法，以已要期，施造方便，善造心器，必不為惡，測思明慧，冥會前法，以此要期之心，與彼妙法相應，於彼法上，有緣起之義，領納在心，名為戒體。三言戒行者，既受得此戒，秉之在心，必須廣修方便，檢察身口威儀之行，克志專崇，高慕前聖，持心後起，義順於前，名為戒行（中略）。四明戒相者，威儀行成，隨所施造，動則稱法，美德光顯，故名戎相；又資持云：欲達四科，先須略示，聖人制教名法，納法成業名體，依體起護名行，為行有儀名相。又云：戒是一也，軌凡從聖名法，總攝歸心名體，三業造修名行，覽而可別名相。由法成體，因體起行，行必據相；當知相者，即是法相，復是體相，又是行相，無別相也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span style="color:#333399">
     二、通別二戒
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span style="color:#333399">
     （第一）通戒
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    眾生無量，大海無邊，虛空無際，草木無數，戒善同爾，亦無分齊。今姑別為通戒別戒二種，通戒者，三聚淨戒，本大乘戒，南山律師，以圓教為本意，故舉之。一攝律儀戒，戒律威儀，悉攝此一戒，抑止一切諸惡之止持門也。二攝善法戒，諸善萬行，悉攝此一戒，積集一切眾善之作持門也。三攝眾生戒，亦稱饒益有情戒，荷負一切有情遍施與饒益之恩德也；如事鈔云：云何上品，若言我今發心受戒，為成三聚戒故，趣三解脫門，正求泥洹果。又以此法引導眾生。令至涅槃，令法久住。資持云：三聚戒者，出瓔珞經，聚即總攝為義，小乘七聚，從教以論。菩薩三聚，攝行斯盡。一攝律儀戒，律儀禁惡，結業煩惱究竟斷故，即止行也。二攝善法戒，世出世間大小修證究竟修故。即作行也。三攝眾生戒，一切含識究竟度故，即四攝行，謂布施愛語利行同事，亦名饒益有情戒，云云。此三自初發心，至得果德，以淨心要期，故名三聚淨戒。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span style="color:#333399">
     （第二）別戒
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    別戒者，僧尼之具足戒，無量無邊，且隨機緣立制限，各有廣中略三重。僧戒廣則無量，中則二十威儀八萬細行，略則二百五十戒。尼戒廣則無量，中則八萬威儀十二萬細行，略則三百四十八戒。受戒心量其德廣大，等虛空。所發戒相，其體不測，遍法界，圓滿具足，故云具足戒。五戒八戒十戒六法等，皆從其戒中別提，誘引淺學，以為具戒方便，稱之曰略戒。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    依受戒之差別，分佛弟子為七類，是曰七眾，即比丘、比丘尼、式叉摩那、沙彌、沙彌尼、優婆塞、優婆夷是也。比丘比丘尼，一云苾芻苾芻尼，此翻乞士乞士女，謂上於諸佛乞法以資慧命，下於眾生乞食以養色身。戒疏有三義，一曰怖魔，或令魔怖，遵修三行（即戒定慧），出三有也。二曰乞士，上則乞法以練心，下則乞食以資身。三曰破煩惱，欲使依名思義，顧瞻有本（即煩惱），不至流俗，唯欣出要，受具足戒。式叉摩那，此云學法女，沙彌尼欲進受具足戒者，滿二年間，別學六法，驗胎有無，試行貞固，稱之曰式叉摩那尼；如資持云：式叉摩那，此云學法女，由尼報弱。就小學申。別提六行。為具力便。二年則驗胎有無，六法則顯行貞固，十誦所謂練身練心。即是義也。受六法。沙彌沙彌尼，一云室羅摩奴挐洛迦，室羅摩挐理迦，此翻勤策男勤策女，出家男女，初入道，修行未熟，為苾芻苾芻尼勤加策勵，故名勤策；事鈔云：沙彌是梵語，此云息慈。息其世染慈濟群生，受十戒，優婆塞優婆夷，一云鄔波索迦鄔波斯迦，此翻近事男近事女，在家男女，初親近承事三寶，故云近事；業疏云，正音云：鄔波塞迦。唐翻善宿也。故成論云此人善能離破戒宿，受五戒。八戒則為在家眾授暫時之出家戒也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    五戒者，一不殺生，二不偷盜，三不邪婬，四不妄語，五不飲酒。四是實戒，一是遮戒。所以同結戒者，由酒是放逸本，能犯四成。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    八戒，一云八齋戒，又云八關齋戒，共有九支，前五同上，但改邪婬以為不婬。六不著華鬘及香油塗身，七不歌舞倡伎及往觀聽，八不高廣床上坐，九不非時食。前八是戒，第九是齋，齋戒合數，故有九也。言八戒者，八即所防之境，戒則能治之業。言八齋者，齋謂齊也，齊一其心，或言清也，清攝其慮。言關齋者，即禁閉非逸靜定身心也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    十戒者，前九同上，十不捉生像金銀寶物。（梵語生像，華言金銀，華梵並彰，故曰生像金銀。）
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    六法者，染心相觸（染心與男身相觸），盜人四錢，斷畜生命，小妄語，非時食，飲酒。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    具足戒者，僧二百五十戒，尼三百八十四戒。僧戒束為五篇八段六聚七聚等，尼戒束為六段。初僧八段中，一波羅夷，有斷頭無餘不共住等義，若犯此法，名為斷頭，不得與比丘共住；如四分云：波羅夷者，譬如斷人頭，不可復起，若犯此法。不復成比丘故，此從行法，非用為名。又云：波羅夷者，無餘也，此從眾法絕分為名，故偈云：諸作惡行者，猶如被死尸，眾所不容受，以此當持戒；又名不共住者，不得於戒羯磨二種僧中共住故。此有四戒，一犯不淨行，曰婬。二不與，盜心取，曰盜。三故自手斷人民，持刀與人；歎譽死快，勸死，曰殺。四實無所知，自言我得上人法，我已入聖智勝法，我知是，我見是，曰大妄語。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    二僧殘，梵云僧迦婆尸沙。若犯此戒，如人為他所斫，僅存咽喉。理宜速救也；善見論云：僧伽者為僧，婆為初，謂僧前與覆藏羯磨也。言尸沙者云殘，謂末後與出罪羯磨也。若犯此罪，僧作法除故，從境立名。婆沙云：僧伽者為僧，婆尸沙者是殘，若犯此罪，垢纏行人，非全淨用，有殘之罪，由僧除滅，故名僧殘。律名此罪又云有餘，以行法不絕為名也。毘尼母云：如人為他所斫。殘有咽喉。故名為殘，理須早救。此有十三戒，如婬欲意與女人身相觸，曰觸女人，為彼男女，往返相謀，以成嫁娶，曰媒嫁。無施主不乞處分而過應量作房，曰無主房。無見聞疑三根，橫搆虛狀，謗他犯重罪，口無根謗。諫破僧過不納，曰破僧違諫。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    三不定，未定實犯，故云不定；如戒疏云：舉處錄罪，罪唯疑似。此有二戒，一屏處與女人坐，曰屏處不定。二與女人露地坐，曰露處不定。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    四捨墮，梵云尼薩耆波逸提。尼薩耆，此云盡捨，其事皆於財物上犯，今罰其財物往僧中捨；聲論云：捨財捨罪捨心，具此三捨，故云盡捨。披逸提，此云墮，謂不捨當墮地獄也；十誦云：此罪墮在燒煮覆障地獄，故云墮也。此有三十戒，如畜長衣過十日限，曰長衣。離三大一宿，曰離衣。從非親里居士婦乞衣，曰乞衣。畜長缽過十日限，曰長缽。減五綴不漏更乞新缽。曰乞缽。自乞縷線。使非親里織師織作衣，曰非親織衣。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    五單墮，即單波逸提。此法無財物可捨。但乞懺悔，故云單墮。然其罪體同前，故云墮也。此有九十戒，如知而妄語，言非稱實，曰故妄語，作離間意，傳彼此語，曰兩舌語。知他有麤惡罪，向未受大戒人說，曰說比丘麤罪。自手掘地，若教人掘，曰掘地。以有蟲水澆泥草，若教人澆，曰用蟲水。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    六提舍尼，其云波羅提提舍尼，義翻向彼悔，此罪應對眾發露懺悔也；明了論云：翻為各對應說，謂對人說所作罪也。次須明釋其名號，如昔起承，向彼悔也。如上說之，今云可訶法也，亦是對治以得名耳。此有四戒，如無病於學家（即初果見諦，是有學之家）自手取食，曰學家受食。無病安坐僧伽藍中受食，曰蘭若受食。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    七眾學，此戒輕微，難持易犯，常須念學，故云學。其數眾多，故云眾，亦名應當學；資持云：罪無限量，故云眾。易犯難持，故令學。尼鈔云：此律云式叉迦羅尼者，翻為應當學（中略）。此戒難持，罪輕而易犯，當順心學，不結罪名，故云應當學。若就所防過彰名，應云眾突吉羅。突吉羅者，善見云：突者惡也，吉羅作也。今就能治行以立目，故云眾學。此有一百戒，如當齊整著涅樂僧（內衣），曰齊整著衣。不得白衣舍蹲坐，曰蹲坐白衣舍。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    八滅諍，七滅諍法，本音名七毗尼法。七毗尼中，用法殄諍，故云七滅諍；戒疏云：七滅諍者，病藥觀對，機用權儀，各有治方，未可備釋。行宗云：四諍如病，七法能殄如藥。觀謂能斷當須審諦，對謂藥病不得有差，機用即智謀，權儀謂隨宜用舍，謂此篇乃出觀緣適變，用藥殄諍和眾之權方耳。此有七戒，如面對判定，曰現前毗尼，即令兩諍人現前對決，或現前引證三藏教法決之，或現前引證戒律制條決之。憶念證明，曰憶念毗尼，即令餘人憶念陳述，依之決當人之犯不犯。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    合八段為五篇，一波羅夷。二僧殘。三波逸提，即墮，合前捨墮單墮為一。四提舍尼。五突吉羅，即惡作，合不定眾學，滅諍為一。此就果罪及急要者，立為五篇。為攝自外輕重因果諸罪，別設波羅夷、僧殘、偷蘭遮、波逸提、提舍尼、突吉羅，六聚。偷蘭遮者，善見云：偷蘭名大，遮言障善道，體是鄙穢，此從不善以立名，又翻為大罪，亦言麤惡。攝初二篇之因罪及五篇以外之諸果罪，又以突吉羅其過多故，且據身口兩分，從言上犯者謂之惡說，從身上犯者謂之惡作，以為七聚，如是六聚七聚，攝諸罪盡。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    次尼六段中，一、八波羅夷。二、十七僧殘。三、三十捨墮。四、百七十八單墮。五、八提舍尼。六、百眾學。本律說相，唯有三百四十一戒，束為六段。有加七滅諍以為七段者，古有異論；如尼鈔云：尼總有三百四十八戒，故可七段。此亦不出五篇，准比丘戒可知。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span style="color:#333399">
     三、通別二受
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    言受戒者，受即能領心，創發要期，納法在心，名之為受。戒謂所納法，受有懸防之能，又名為戒；如業疏云：創發要期，緣集成具，納法在心，名之為受；即此受體能防非義，故名為戒。濟緣云：要期是心，緣集即境，納法在心，即心境相應。受戒有通受別受二法；通受者，總受三聚淨戒。別受者，唯受律儀一戒。此通別二受，語出瑜伽戒本，南山所立白四羯磨之作法，以唯識圓教之意業所受五八十具等，即別受也。別受法必其三師七證，行羯磨作法。三師者，一戒師，正授戒者。二羯磨師，讀表白及羯磨文者。三教授師，教授，威儀作法者。七證者，七證師，如法七僧為證。羯磨，此譯云作法辦事；事鈔云：明了論疏翻為業也。所作是業，亦翻為所作，百論云事也。若約義求，翻為辦事。白四羯磨者，初羯磨師起立，讀表白文，告白其事，求眾僧之協贊，是為一白；次三唱羯磨法，求眾僧之量可，謂之三羯磨。此第三唱竟時，受者得無作戒體，合前之一白後之三唱為一白三羯磨，略稱白四羯磨；如業疏云：若情事殷重，和舉轉難，如受懺大儀，治擯重罰。故須一白牒陳，三羯磨量可，方能成遂，故曰白四，亦以一白三羯磨通為四也，云云。其後七眾總受三聚淨戒，即通受也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span color="#333399">
     第四章
     <span>
</span>
     作持義
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    梵語犍度，此云章篇，義翻法聚；如戒疏云：受法戒法，各別家處。名為腱度。又資持云：梵語犍度，此云法聚，即篇品之名。二十犍度者，一受戒犍度，說受戒法。二說戒犍度，說每半月終諸比丘集在一處說戒懺悔法，梵云布薩，義翻淨住。言說戒者，就所作法。言布薩者，就其功能。三安居犍度，說於一夏九句住一處修道法。四自恣犍度，說於夏安居竟日，恣任他比丘，舉己所犯罪，彼此相教，展轉覺悟法。五皮革牋度，說用皮革法及餘因緣等。六衣犍度，說法衣法。七藥犍度，說藥食法。八迦絺那衣犍度，說受功德衣法。迦絺羅，譯云堅實，亦云功德，安居竟後，信者所供養之法衣也。開了論云：為存略故，但言迦提，此翻功德，以坐夏有功五利賞德也。又四分云：安居竟，應受功德衣。九拘睒彌犍度，說如法止息拘睒彌國比丘鬥諍法。十瞻波犍度，說瞻波城比丘羯磨之當否。十一呵責犍度，說呵責喜鬥諍比丘法及餘因緣等。十二人犍度，說比丘犯僧殘罪懺罪法，十三覆藏犍度，說犯僧殘罪比丘行覆藏懺罪法。梵云波利婆沙，義翻覆藏，或云別住；母論云：何名別住，別在一房，不得與僧同處。雖入僧中，不得談論，亦不得答也。十四遮犍度，說布薩說戒時，遮犯罪比丘，不聽入僧中法。十五破僧犍度，說破和合僧及種種事法因緣等。十六滅諍犍度，說七滅諍。十七比丘尼犍度，說比丘尼之別行。十八法犍度，說比丘行法。十九房舍犍度，說房舍臥具法。二十雜犍度，說用缽剪爪等種種雜法，已上二十犍度，皆說明佛弟子所應作之作法者也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    四分本律，止作互通。然尸羅止持義多，犍度作持義多，故就多分判二段。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span color="#333399">
<a name="a03">
</a>
     第三篇
     <span>
</span>
     此宗之行果
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    此宗之行果，依南山意，修大乘因，得大乘果。大小二宗，各立三學，且大乘圓教三學者，戒者，三聚淨戒，其體為藏識中變作諸法之種子，止心於諸法皆以識為本之微妙行，定也。觀察之，慧也。三學圓融互攝，舉其一節即攝餘二，此名圓融三學行相。言三聚淨戒者，印前所云攝律儀戒，攝善法戒，攝眾生戒。此之三成，亦大乘圓融行故，三聚互攝。以此意推，則小乘戒亦皆融通無礙也。如殺一戒，其兼三位。息諸殺緣，攝律儀也。常行護命，攝善法也。護前命故，即攝眾生。此一既爾，不盜不婬等無量戒品例然。故一戒一行，一念有圓融之觀解，即備一切行。菩薩三無數劫之修行，亦全在其中。雖然，非捨僧祇，其德具在一念。三祇非長，一念非短，長短無礙，眾生與佛果平等，萬法互融遍，相即無盡，是印大乘甚深之妙行也。就三家中攝律儀戒以論之，律儀戒有三，一別解脫戒。二定共戒，三道共成。初別解脫中，有身語意三業所持戒。身語二成，有共不共。意業之戒，唯是不共。聲聞菩薩共通，曰共。唯限菩薩，曰不共。其中菩薩以意業為本，通身語，期盡未來際之佛果，其法寬，兼共門，通不共門。聲聞護身持語，期一世之證果，其域狹，限共門一分。四分十誦等所說戒相，皆共門一分也；於中此四分律，其義通大乘不共之意戒，而說相有小乘戒。今論大乘，則小乘共門，攝攝律儀，人三聚中，會歸大乘，故五八十具等，悉是圓滿頓證之大乘戒。修習此大乘戒，證得佛果大圓鏡智深妙之覺位者，此宗之所期也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
</div>
<span color="#FFFFFF" size="2">
<span color="#FFFFFF" size="2">
<span color="#FFFFFF" size="2">
<!-- Begin of Hotrank Counter - DO NOT MODIFY -->
<script language="JavaScript" src="">
</script>
<!--
---- End of Hotrank Counter - DO NOT MODIFY -->
</span>
</span>
</span>
<a href="http://www.bfnn.org">
<img height="30" src="../books/sign.gif" width="300"/>
</a>
<!-- Start of StatCounter Code for Default Guide -->
<script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
<noscript>
<div class="statcounter">
<a href="http://statcounter.com/shopify/" target="_blank" title="shopify
analytics">
<img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
</a>
</div>
</noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1">
</a>
</body>
</html>
