<!DOCTYPE html>
<html>
<head><meta charset="utf-8"/>
<meta content="text/html; charset=utf-8" http-equiv="Content-Type"/>
<title>
   蕅益大師淨土選集—答問
  </title>
<style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
<link href="../books/book.css" rel="stylesheet"/>
<viewport content="width=device-width, initial-scale=1.0"/></head>
<body background="../books/textbackground.jpg" class="Normal" lang="ZH-TW" link="blue" vlink="purple">
<div class="book" style="layout-grid:18.0pt">
<p class="MsoPlainText" style="text-align:center">
<strong>
<span style="font-size:36.0pt;font-family:標楷體;color:#FF6600">
      蕅益大師淨土選集—答問
      <span lang="EN-US">
</span>
</span>
</strong>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-align:center">
<span style="color:#003300">
     靈峰蕅益大師著
    </span>
</p>
<p class="MsoPlainText" style="text-align:center">
<span style="color:#003300">
     獅山淨業學人會性敬輯
    </span>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-align:center">
<span lang="EN-US">
<a href="#a01">
      答卓左車彌陀疏鈔三十二問（原問附）
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a02">
      答印生問（原問附）
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a03">
      答元賡問
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a04">
      答鄧靖起問
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a05">
      答比丘戒問（原問附）
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a06">
      答卓左車茶話（原問博山啟附）
     </a>
</span>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a01">
</a>
<span style="color:#333399">
     答卓左車彌陀疏鈔三十二問（原問附）
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：華嚴雖二乘盲聾，亦兼攝聲聞，以含無量乘故。此經雖二乘種不生，乃道品大小互通，正與華嚴四聖諦品不異。故有生彼經劫方證小果者。大智度論云：「彌陀亦以三乘度生。」自應二乘五教總攝，云何不攝小乘；且既通雜華，復不能通雜華所攝無量乘耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：疏主判經，以頓通圓，不以圓攝頓。又、約道品，即小成大，小果暫有終無之義，謂不互攝。豈一句彌陀，不橫羅諸教，圓契五宗；不全體華嚴，全攝諸乘耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：餘門豎出，念佛橫出，餘門正指教中觀行，故禪稱別傳，淨云徑路，皆以超越觀行故。今云觀即是念，念即是觀，直以台觀當之，不反鈍置念佛耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：此之橫豎，約自力、他力、斷惑、帶業、而論，不約境諦觀智。故念佛圓收圓超一切法門。亦不可以參禪為例。若論諦智，四教觀行有析空、體空、次第、一心之不同；謂前三豎出三界則可，謂非橫非豎之一心三觀亦為豎出、可乎？況觀經以如來勝異方便，攝眾生性具觀門，同宗一心，同歸淨土；觀念相即，何名鈍置？但辯持名，不惟散善，非妙觀便不捷徑也。別傳之旨，尤不容剩言滯句。末法之中，有名無義，果令四教不收，便成離經魔說，烏在其為超越也！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：天台三觀，得攝法界觀否？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：華嚴法界，生佛同源，以收機不盡，不免現權隱實；則阿含乃至涅槃，皆華嚴閫外，所以驅率土盡令臣服也。法華實相，本跡同印；以說時未至，不免為實施權；則般若乃至華嚴，皆法華前矛，所以會甸荒同令執玉也。一名從本垂末，一名攝末歸本。非一心三觀，何得事事無礙？非事事無礙，何名一心三觀？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：合論判極樂淨土是權，淨名唯心淨土是實。然、菩薩成佛，眾生來生，明言攝受往生之事，與彌陀無二。疏言此指事一心者，豈事一心便不名唯心耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：合論以不斷惑生同居，乃如來權巧之力；非謂法藏四十八願莊嚴淨土亦非實也。淨名心淨土淨，正同法藏往因。至於菩薩成佛，眾生來生，何妨從實垂權？若念佛人因事入理，又何妨即權即實？權實事理，總屬一心，雖分不分。古人判釋，皆當作如是觀。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：觀雖十六，言佛便周。何故鈔只通普觀為助因耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：念佛觀佛，歸趣同，入門異。初心行人，雜則不成三昧；故唯稱萬德洪名，便為多善根。然、正助兼修，本無定法，如行舟然，揚帆、扯纜、撐篙、搖櫓，各隨其便可也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：大本言：生彼國者，皆當一生遂補佛處。然、中下胎生，豈等覺菩薩耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：非等覺，而可稱一生補處。以不更歷生死，必圓無上菩提故。小本：「眾生生者，皆是阿鞞跋致。」亦指此生必補佛處而言；不以常途三不退論。下又云：「其中多有一生補處。」則別指現證等覺者；亦以此生必補，故得云：其中多有也。所以極樂凡聖同居土，與常途教意迥別。常途不過暫時同居，此與一切等覺同淨寂光；故云：「得與如是諸上善人俱會一處。」「諸上」二字，不概指無量聲聞、菩薩，單指多有一生補處而言。又、常途約感應，及聖者過去有漏業，得與權實聖人同居；此則同一無漏不思議業，感生俱會一處；故又云：「不可以少善根、福德因緣，得生彼國。」「少」字，揀至別教地前，并揀至圓教住前；以住前皆仗自力登住，入同生性，方蒙諸佛護念故。吾每謂，淨土大教，圓收一切教，超出一切教，正謂此也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：單念佛人，不修餘行，得波羅蜜，即是多善多福；今念佛所證，止素法身耶？已具萬行莊嚴耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：三身一體。普賢行門，不外毘盧性海。是以初心雖不修餘行，令三昧易成；而三昧既成，三因圓顯，豈有已證法身，莊嚴終缺？亦何須未證法身，預恐不具足耶？然、或一門深入，或餘行助成，未許執一；一行三昧，一即是多；萬善同歸，多即是一。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：念佛的是誰，與別則公案無二。鈔云：「體究念佛，與舉話頭下疑情，意極相似。」然、四種念佛，未列體究一法；經文本無此意，不應入淨業門。今兩路雙徵，若參此不悟，亦不失往生；此為參門留一退步，正墮偷心。若此疑不破，便不得生；此為念門啟一疑情，卻成異說。智徹、慈炤、天奇、毒峰、諸師，皆主此說，何所本耶？雲棲若祖諸師，何不直拈誰字？若只相似而已，願聞不全是處！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：因念佛人不見佛性，偷心不死，故以此語昭告之，令直下相應。即於一念中，圓見三身，圓淨四土，階理一心；此一門深入，一心不亂之前茅也！後人聞此誠言，無論悟與不悟，便可死心念佛；更何用參此段公案？直須如此了得。當知昔人下此語時，絕無禪淨之分；後祖收之，但入本宗，非入淨業。何以故？公案現在故。今疏主收入淨業，仍為禪宗；何以故？救有禪無淨土之病故。然則、若信得及，以悟為則，以淨土為歸，真實不欺，不留退步；則於似處，則已全是。若信不及，死我偷心，而偷心轉甚；正好實念，而念反狐疑；只此似處，即全不是。故曰：學道須是鐵漢，著手心頭便判。有疑則參，雖罷參而不能；無疑則念，欲起疑而何自？如是、則直念苦參，亦無非往生正行也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：如子憶母，必想儀容，今但念聲相續，不取相貌，易馳散否？或依出入諸息，得非小乘法耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：子之憶母，或善想儀容，或呼號血淚；觀經云：「彼人苦逼，不遑念佛，（此指觀想），善友教云：汝若不能念彼佛者，應稱無量壽佛。（此指稱名）。」夫三界無非劇苦，何止臨命終時？以畏苦心呼號求救，馳散何從？否則攝心、調息諸法，亦自不惡。圓人受法，無法不圓；豈有定屬小乘者？試問：記珠、定香、鳴魚、擊磬等，大乘耶？小乘耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：大本有一念定生彼國，疏中不及。豈於此經，七日入定乃生，故揀去剎那生滅之一念耶？若釋「一」以義不以數，大本不應繫十念後；若止如經文作一念喜愛，何不動如來佛剎，不以愛戀得生？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：按寶王論：利根之士，元只一念往生；鈍根之人，臨終十念脫苦。一念者，一心不亂之一念也。當知：十念、七日、十日、七七日、九十日等，究竟亦唯一念。此一念，斷非剎那生滅之散心；亦不必四禪四空之禪定。故云：一念喜愛。阿
    <img height="16" src="1200.files/image001.gif" width="16"/>
    經「喜戀心」，本指欲染。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：七日後，若永不復亂，不應只名七日；若更亂者，已經退轉，何能感佛？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：前此若無真實意樂，則七日決不能一心不亂；後此若無真實受用，又安見七日功成耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：鈔謂：理一心為觀力成就。則體究全屬觀門。然、前言妙觀難成，故顯持名殊勝；今又通觀法，不仍觀勝持耶？若參誰字是體究，又全屬宗門；正參話時，不應有如智不二，寂照難思等理路可傍？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：事理二途，混不得，分不開。疏主一往以稱名為事持，體究為理持。仍云：機亦互通，不必疑阻。謂不假方便自得心開，事持能成就理一心也。又謂：體究之極，於自本心忽然契合，名理一心；則未契時，體究無間，止名究理，正是事功。然、體究一門，與近時禪宗相合，實與台宗妙觀不同：台觀必圓解了了，全性起修，隨舉一觀，無非不思議境；體究以未明心性，鞫其根源；契合之後，達如智不二，寂照一心，方與台宗圓解吻合；非正參話時有理路可傍也。初學妙理既未精通，不可彷彿相傍；心粗境細，妙觀難成，以此。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：疏鈔大意，全重理持；則所明持法，最為要害。今既持名，復云理觀；既是理觀，復拈話頭。禪、淨、止觀，三法混淆。行人念不歸一，將何為宗？與「一門深入，專修無間」之旨，何復不侔？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：疏主即事入理，非以理奪事。當知：持名是正行，理觀是所通，話頭是持名轉局也。序云：「著事而念能相繼，不虛入品之功；執理而心實未明，反受落空之禍！」亦未專重理持。所以處處明理者，恐狂罔謗為凡愚之行耳。後裔無知，反執理輕事，以遭落空之記。哀哉！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：疏言：一心、即達磨直指之禪。又云：六祖斥無，乃門庭施設不同。假使纔弘直指，復讚西方，則直指之意，終無由明；既言即是直指，復言為門不同；是少林、曹谿亦不同耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：心地法門，包含無際，總不外一心。門庭施設不同，一心旨歸不異。今一心，即直指之禪；言其指歸也。六祖斥無，是老婆罵婢子；只圖切齒耳。非謂但是宗門，便須撥淨土也。永明云：「有禪有淨土，猶如戴角虎。」中峰云：「禪者，淨土之禪；淨土者，禪之淨土。」豈贊西方，直指便不明耶？若言六祖定作是語，莫謗六祖好。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：疏指「至心念佛一聲，滅八十億劫生死重菲，」屬理一心。又釋佛名經「一聞佛名，滅無量劫生死之罪。」云：「一聞，不待憶念，無量、不但八十億劫。」則何獨理一心耶？又、此經聞經聞名皆得不退，事耶？理耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：觀經十念除罪往生，由怖苦心切
    <span lang="EN-US">
     l善友緣強；一念猛利，過百年悠悠，非必有究理之行，然勝於尋常理持。疏主或借顯事功極者，即不違理乎？若佛名經所言，以彼佛具無量威德願力，故聞者獲如是益。聞不信，亦獲無量罪。要非少善根福德眾生所能聞也！不退、亦不一等，隨聞證者，有位、行、念三不退。僅歷耳根者，如食少金剛，究竟不消；為遠因終不退也。
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：棗柏言：「華嚴一乘大道，非往生菩薩境界。」何故華嚴長子，十願導歸極樂耶？生公說闡提有佛性，則後出涅槃為證；今後出行願，全與棗柏不符。宗旨竟將安歸？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：淨土豎該橫遍，寂光惟佛土，實報乃法身大士所居，方便攝三乘權位，同居則凡夫皆與。合論指大心凡夫，回心羅漢，出五濁，生同居、方便二淨土；未悟毘盧性海，入因陀羅網法界也。普賢十願導歸極樂，正不思議解脫境界，徹果徹因，通凡通聖；聖全法界入一塵，凡從一塵通法界。棗柏但言一乘大道，非往生菩薩境界；不謂往生菩薩，非一乘大道法門也。若云：華嚴大，極樂小；大小之見未忘，未夢華嚴法界在。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：既以事持屬定，理持屬慧；而云事持未能破妄，利根徑就理持；將事不顯理，慧不由定耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：三無漏學，後必具前；故理一心，或從體究忽然契合，或從念佛自得心開，皆由定來。今重悟理，不止除散；雖體究無間時，便可名事一心；亦有定力，而仍屬慧門。實則定慧二門，各有利鈍，疏主略未言耳。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：決志求驗，正在平時。經胡止言臨終佛現？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：行人見佛，隨淨業淺深；經明往生，故言接引耳。今只在執持名號處努力加鞭，無論見與未見，但得信願行成就，往生自可無疑。慎勿生僥倖退息心也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：心不顛倒，故能預知時至。乃云死時，何苦欲先知。何耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：不貴預知，正欲令其心不顛倒。頗有因欲先知，而愈重其顛倒者？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：大本十念，不言臨終。此與觀經，為同、為別？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：大本云：「志心信樂，乃至十念。」觀志心信樂，何等深切！不必在臨終時，實與臨終同一猛利。後世祖師，因立晨朝十念行門，畢生不缺，亦決往生。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：文殊亦發願往生，何反揀去勢至？鈔言：「耳根不攝念佛，念佛能攝耳根。」又何耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：法無優劣，機有抑揚，無煩戲論。觀音六根中，從耳根入；勢至七大中，從根大入。論入門，耳根此方獨利；論收機，淨念三根普通。又、圓人法法貫徹，耳根、淨念，互攝互融。初機耳唯一根，念乃都攝。亦可抑揚。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：用攀緣心為自性，如煮沙成饌。今念佛心，是攀緣耶？非攀緣耶？若是、則一切覺觀思惟，皆生死根本。若非，又何言念性生滅，因果殊感耶？若生滅即不生滅，何云煮沙？此與波水之喻，當自不倫：波即是水，沙非是饌。然、法華若人散亂心，南能不斷百思想者，又非即用此生滅心耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：錯不在用攀緣心，在用之為自性。所謂、認驢鞍橋作阿爺下頷。便成沙饌之喻。若識得攀緣心本無自性，則能用攀緣，不被攀緣用；所謂家賊難防時，識得不為怨。便合波水之喻。況勢至一門，本屬根大；意根為主，五根從之。故曰：「都攝六根，淨念相繼。」意根、即第七識。七識無始來，念念執我；今以妙觀察智力，令直下念佛；甜瓜換苦瓠，非尋常攀緣心比。尋常眼識緣色，乃至意識緣法，皆順生死法；念佛時，佛非色、非非色，乃至非法非非法，超世間法，離語言道。但可淨念憶持，原非情量所行境界。豈念佛心是攀緣耶？且以攀緣六塵增長生死，者轉攀緣慈，父永脫苦，輪亦自不。惡安得一概論耶？又、娑婆根性，唯耳根易顯圓常；念性猶屬生滅。非已悟如來藏性者，終不違念性本圓通也。末世學人，鮮登圓解，耳根入道，亦甚難言。儻不能向佛頂前四卷痛思深義，窮源徹底，則初於聞中入流亡所工夫，畢竟如何理會？圓頓法門，非小根劣智所能擬議。無米索炊，畫空成繪，反不若因果殊感者，自得心開耳！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：經末先言不退，後明往生；正以現生取辦，超乎餘教。何反開「少壽多障，不克往生，來世得生」一路？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：真念佛，決無不生淨土，退菩提者。第恐障深慧淺之流，見自他未效，不罪功力淺，肉眼瞇，反疑佛法無靈，現生退惰；故曲顯勝益，策令現生取辦也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：顯密並圓，何云持名勝準提？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：極準提神力，肉身往詣十方淨土；極念佛三昧，肉眼等見十方如來。誠無勝劣。然、約生佛因緣，法門所被，通途教意，理應獨顯今宗。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：參究念佛謂向上一著，千聖不傳，必從參究方得。既一代時教，皆屬他寶，何禪門公案便屬家珍？若云禪是教之綱領，何故世尊不說？若云經文亦可參究，又何勞千七百則耶？參話一節，迦文既未拈示，西來亦無此門；若謂門庭既熟，便成窠臼，故換此法；今參話亦成熟路，更換一法何如？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：向上一著，千聖不傳，可云必從參究得耶？然亦一種方便，本無實法綴人，故古稱敲門瓦子。何嘗以公索作家珍？苟昧綱宗，死在句下，謂參話方能悟道，病參話亦成門庭，皆益戲談，何關宗教？當知舉一明三，目機銖兩之士，隨拈一法，透一切法，盡屬家珍，誰為他寶？若緣木求魚，守株待兔，三藏十二部，是拭瘡疣紙；千七百公案，亦陳腐葛藤。法無得失，得失在人。但當因言會心，何得迷心逐語？果契心源，知佛祖皆無一法與人；將以何法，換去何法耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：五逆可以往生，佛何不能滅定業耶？又、造業人，若借此自寬，寧不入地獄如箭射耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：千年暗室，一燈能破。懺力既殷，業便無定。若頑愚迷津，得船不上；牽裳作筏，抱名為舟；既無迴轉之力，是真定業難逃矣！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：涅槃法師，以未誦彌陀經，不得往生。法華云：「聞此經如說修行，命終生安樂世界。」何不同耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：淨土一門，願為前導。未誦彌陀，即平日願樂不深。若法華所云，是世尊直以妙經為蓮邦左券，勸願明矣！法華，即是彌陀；妙經勸願，即是彌陀勸願，即是涅槃勸願，亦即是一切諸佛勸願；無不同也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：彼土為人天錯居，為各分九品？佛浴池，及菩薩、聲聞，為在天上，在人間？既注彼境，應令依正條然。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：淨土純樂，天人豈應迢絕？九品往生，未判人天；或皆九華化生，或天不須託質，皆未可知。大本謂：「宮殿樓閣，有在池者，在空者。」觀經謂：「樹上寶網，妙華宮殿，諸天童子，自然在中。」然則淨界莊嚴，豈可凡情測量，俾其條然耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：淨土既宣道品，何觀經止言讀誦大乘、不及小乘？又淨業門，有不禮餘佛，不誦餘經者，不併違觀經耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：般若每列三十七品，隨結云：「乃至一切智智清淨，無二無二分，無別無斷故。」道品豈非大乘法門耶？淨業古宿，有一門深入者，乃圓人禮一佛，即禮一切佛；誦一經，即誦一切經。恆沙寶性，無量法藏，一齊委付，一時領知。大乘方等經典；須如是讀誦始得。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：一句彌陀，若不通種種法門，莫罄其致。乃云修餘法門，便屬二心；豈非受一非餘耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：不知一切法即一法，廣修、誠屬二心；若一法中透一切法，專習、即是總持。佛行、魔行、豈在法耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：奘師以兜率近，判內院易生。鈔以論因不論地揀之。後言勝蓮雖超極樂，然樂邦近、何又論地耶？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：皆論因也。勝蓮境界、去博地凡夫甚遠、不同彌陀、近垂方便、十念便可成因。未有不能生極樂、而能生勝蓮者。但深信佛語、入淨土玄閫、極樂未必不即勝蓮。如情生遍計，疑極樂為權施，則勝蓮遠矣！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：鈔中蓮臺二義，今金剛臺，紫金臺，為是房臺？是基臺？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：汎言二義。若託質金臺，本在花內；基臺非所論也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a02">
</a>
<span style="color:#333399">
     答印生問（原問附）
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：參究念佛之說，當得話頭否？既恐今生不悟，來生難保，故用此法，以攝往生。然又恐為參禪開一退步，當作何融通耶？一生參禪，臨終發願，何如？
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：眾生顛倒，轉說轉疑。吾今徹底道破，亦令當來諸有志者，毋泣歧路。既一門深入，何須疊床架屋；更深參究？但觀蓮宗諸祖，便知淨不須禪。若為大事因緣，有疑未破，欲罷不能，而行參究；正應殷勤回向西方。但觀永明等諸大祖師，便知禪決須淨。本分中事，了然可得；何須曲為融通也？信則便信，疑則別參。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a03">
</a>
<span style="color:#333399">
     答元賡問
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span lang="EN-US">
     ......記數之法：普被三根。上根不礙記，下根必須記，故總以數期之，俾利者，即此打成一片；而鈍者，亦不失緣因善根。儻託言事理一如，不須記數；恐上智少，下愚多，不至忘失者，幾希矣！
    </span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a04">
</a>
<span style="color:#333399">
     答鄧靖起問
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    念佛三昧，三昧中王，信不容易。但既三根普被，又不宜一味說難。且七日一心不亂，不可判淺；夜夜伴佛眠，不可判深。蓋，一心不亂，有事、有理，事一心，已不容易；理一心，何容強臻。而共眠共起之佛，不過本具性德；蠢動皆爾，非關修證；殊未稀奇。若達共起共眠之佛，仍熾然言念無間，方得名理一心。若未達共起共眠之佛，一味言念他佛，念至打成一片，得見他佛，即頓悟共起共眠之佛矣。勢至云：「不假方便，自得心開。」十六觀云：「諸佛有異方便，令汝得見。」此之謂也。故一聲彌陀，無論解與不解，「如染香人，身有香氣；」念念都是成佛真因；而漫云炒沙成飯，不幾謗三世諸佛大方便法輪乎！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a05">
</a>
<span style="color:#333399">
     答比丘戒問（原問附）
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    問：念佛一門，廣大簡易。一心念佛，自然止惡防非。律相浩繁，已非簡易；果極聲聞，又非廣大；不若專弘淨土之妙也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    答：持戒念佛，本是一門，淨戒為因，淨土為果。若以持名為徑，學律為紆；既違顧命誠言，寧成念佛三昧？多纏障垢，淨土豈生？夫、如海無涯，豈不廣大？保任解脫，豈不簡易？故一心念佛者，必思止惡防非，而專精律學；專精律學者，方能決定往生，而一心念佛。現在紹隆僧寶，臨終上品上生。法門之妙，孰過於此！只一大事，何得乖張，取笑識者。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a06">
</a>
<span style="color:#333399">
     答卓左車茶話（原問博山啟附）
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    上堂則超佛越祖，接眾則權引中下，此流俗宗匠，未悟心法者，所必墮之窠臼。致禪、教、律、及淨土諸法，俱失綱宗，俱成實法；實者無所適從，愚人蔑棄一切；有自來也！佛言：「若人專念彌陀佛，是名無上深妙禪。」如今弄虛頭、逞精魂漢，一味胡言亂語，定不如真參究念佛底人。寧為上上人撥無淨土，令悟土即心；不應為中下人收作權乘，破壞兵法；況法王於法自在，隨時應機，自無陳見，何必依他古宿，揚禪抑淨。伏乞：豎吹毛劍，擊塗毒鼓，大轉法輪；如何是念佛門中通身向上一路，直踏毘盧頂上行作略？如何是學人初下手時，便離四句、絕百非念佛？如何是念佛人最後極則淆偽處腦後一鎚？從來宗門語句，壁立萬仞；一涉淨土，定屬廉纖。冀和尚將向來「自性彌陀，唯心淨土」等語，撇向一邊；親見如來境界，快說一番，震動大千世界！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    宗乘與淨土，二俱勝妙法；眾生根性異，不免隨機說。向上一著，非淨非禪，即禪即淨。才言參究，已是曲為下根；果大丈夫，自應諦信是心作佛，是心是佛。設一念與佛有隔，不名念佛三昧。若念念與佛無間，何勞更問阿誰？故參究誰字，與攝心數息等，皆非淨土極則事也。淨土極則事，無念外之佛，為念所念；無佛外之念，能念於佛。正下手時，便不落四句、百非，通身拶入。但見阿彌陀佛一毛孔光，即見十方無量諸佛；但生西方極樂一佛國土，即生十方諸佛淨土；此是向上一路。若捨現前彌陀，別言自性彌陀；捨西方淨土，別言惟心淨土；此是淆偽公案。經云：「三賢十聖住果報，惟佛一人居淨土。」此是腦後一鎚。普賢十大願王導歸極樂，誰敢收作權乘？憶佛念佛，不假方便自得心開，誰謂定屬廉纖？但能深信此門，依信立願，依願起行，則念念流出無量如來，遍坐十方微塵國土，轉大法輪，照古照今，非為分外。何止震動大千世界而已？欲知衲僧家事，不妨借中峰一偈通箇消息。偈曰：
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    禪外不曾談淨土，須知淨土外無禪；
   </p>
<p class="MsoPlainText" style="text-indent:24.0pt;">
    兩重公案都拈卻，熊耳峰開五葉蓮！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
</div>
<span color="#FFFFFF" size="2">
<span color="#FFFFFF" size="2">
<span color="#FFFFFF" size="2">
<!-- Begin of Hotrank Counter - DO NOT MODIFY -->
<script language="JavaScript" src="">
</script>
<!--
---- End of Hotrank Counter - DO NOT MODIFY -->
</span>
</span>
</span>
<a href="http://www.bfnn.org">
<img height="30" src="../books/sign.gif" width="300"/>
</a>
<!-- Start of StatCounter Code for Default Guide -->
<script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
<noscript>
<div class="statcounter">
<a href="http://statcounter.com/shopify/" target="_blank" title="shopify
analytics">
<img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
</a>
</div>
</noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1">
</a>
</body>
</html>
