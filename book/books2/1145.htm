<html>
 <head>
  <meta content="text/html; charset=utf-8" http-equiv="Content-Type"/>
  <title>
   念佛法要(卷四)
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      念佛法要
     </span>
    </b>
    <b>
     <span style="font-size:36.0pt;font-family:標楷體;color:#FF6600">
      <span lang="EN-US">
       (
      </span>
     </span>
    </b>
    <b>
     <span style="font-size:36.0pt;font-family:標楷體;color:#FF6600">
      卷四
     </span>
    </b>
    <b>
     <span style="font-size:36.0pt;font-family:標楷體;color:#FF6600">
      <span lang="EN-US">
       )
      </span>
     </span>
    </b>
    <b>
     <span lang="EN-US" style="font-size:36.0pt;font-family:標楷體;
color:#FF6600">
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     淨業弟子惕園毛凌雲敬輯
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style='font-family:"Times New Roman";"Courier New"'>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      王龍舒居士修持法門一
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      王龍舒居士修持法門二
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      慈雲懺主晨朝十念法
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      通行早晚功課儀式
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      善導大師臨睡入觀法
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      何顯慈居士睡眠攝心法
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a07">
      三峰大師追頂念佛法節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a08">
      憨山大師十二時念佛規制節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a09">
      妙空大師結期持名法節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a10">
      截流大師一心精進念佛七期規式節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a11">
      王耕心居士剋期求證閉關專念十法節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a12">
      善道大師臨終正念往生文節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a13">
      慈照宗主臨終三疑四關節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a14">
      優曇大師臨終警策節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a15">
      印光大師臨終三大要節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a16">
      弘一大師人生之最後節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a17">
      飭終津梁助念儀節錄
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     念佛法要卷四
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     念佛須知
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    持名念佛，固甚簡易，而早晚功課及剋期精進，飭終助念等，亦須如法行持，以求必成。茲節錄其必須知行者，以為規範，而便修習。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一、 早晚功課　出家五眾，有「靈巖山寺專修淨土道場念誦儀規」可資遵行，惟在家二眾，閒忙不同，環境各異，茲節錄古德所定課程數則，由簡而繁，各隨所便，量力行持。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     王龍舒居士修持法門一
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    阿彌陀佛四十八願中，有一願云：「我作佛時，十方眾生，至心信樂，欲生我國，十聲念我名號而不生者，我不作佛。」是佛有願度人，唯假人之十念，以表歸依之心。每晨合掌向西頂禮，念南無阿彌陀佛十聲，復頂禮念大慈菩薩發願偈一遍云：「願同念佛人，共生極樂國，見佛了生死，如佛度一切。」復頂禮而退。至誠如此，無不往生，但恐九品中不高耳。如不識字人，教念此偈，得大福報。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     王龍舒居士修持法門二
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    每晨合掌向西頂禮，念南阿彌陀佛，南無觀世音菩薩，南無大勢至菩薩，南無清淨大海眾菩薩，各十聲。復頂禮念大慈菩薩讚佛懺罪迴向發願全偈一遍云：「十方三世佛，阿彌陀第一，九品度眾生，威德無窮極，我今大皈依，懺悔三業罪，凡有諸福善，至心用迴向。願向念佛人，感應隨時現，臨終西方境，分明在目前，見聞皆精進，共生極樂國，見佛了生死，如佛度一切。」復頂禮而退。此偈有大威力，能滅一切罪，長一切福。凡頂禮時，燒香作拜尤佳。每日如是，必中品生。如教人念此偈，得大福報。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若念佛時，心想身在淨土，佛前合掌，恭敬念佛。念菩薩時亦如此。作拜及念偈時，亦想在淨土佛前恭敬作拜念偈。惟有佛菩薩像時，不須如此，然須想其像，如佛與菩薩現身在此，受我禮拜，聽我念誦。專志如此，其往生品第必高。如更加精進，每日念佛三次五次，或千聲萬聲，乃至晝夜念佛不輟，又以念佛法門，廣化世人，使更相勸化，必上品上生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此專為極忙或不識字人，所立簡易念佛法，及初學由簡易入，能擇一行持，日日志誠如此，無不往生。若加晚課，或有暇即念，或作務時念佛無間，並廣勸化，生品必高。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    <span style="color:#333399">
     慈雲懺主晨朝十念法
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    每日清晨服飾後，面西正立，合掌連聲稱「阿彌陀佛」盡一氣為一念，如是十氣念，名為十念。但隨氣長短，不限佛數，惟長惟久，氣極為度。其佛聲不高不低，不緩不急，調停得中。如此十氣，連屬不斷，意在念心不散，專精為功。名為十念者，顯是藉氣束心也。作此念已，發願迴向云：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    我弟子某甲，一心歸命極樂世界阿彌陀佛，願以淨光照我，慈誓攝我。我念正念，稱如來名，經十念頃，為菩提道，求生淨土。佛昔本誓：「若有眾生，欲生我國，至生信樂，乃至十念，若不生者，不取正覺。」以此念佛因緣，得入如來大誓海中，承佛慈力，眾罪消滅，淨因增長。若臨命終，自知時至，身無病苦，心不貪戀，意不顛倒，如入禪定。佛及聖眾，手執金臺，來迎接我，於一念頃，生極樂國，華開見佛，即聞佛乘，頓開佛慧，廣度眾生，滿菩提願。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    作此願已，禮拜或不禮拜均可，但要盡此一生，不得一日暫廢，惟將不廢，自要其心，必生彼國。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此為王臣政務繁劇，無暇修持者所立也。以眾生心散，又無暇專念，如此借氣攝心，心自不散。但須隨氣長短，不可強使多念，強則傷氣，只可十念，不可二十三十，多亦傷氣。如加每晚十念，或早午晚三次亦可。以散心念佛，難得往生，此法能令心歸一處，一心念佛，決定往生，念數雖少，功德頗深。故後此諸祖，均以以作為普攝群機之最方便，待其漸入漸深，如得嘉肴，既知其味，則日用云為，自能拳拳服膺，惟佛是念，非限於一茶之頃以為定章也。如家有淨室或佛堂，乃須對佛像焚香禮拜，立念跪念均可。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     通行早晚功課儀式
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     一、供養
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛堂惟供西方三聖像，佛前供香、花、燈、果、水等，倘力不足，供清水一杯，上香三枝，燈花聽便。上香時，應默念或朗念香讚：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    願此香華雲　遍滿十方界　供養一切佛　世間難信法
   </p>
   <p class="MsoPlainText" style="text-indent:24.0pt;">
    及諸上善人　普熏諸眾生　皆發菩提心　同生極樂國
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無香雲蓋菩薩摩訶薩
    <span style="font-size:10.0pt">
     三稱
    </span>
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    二、禮拜
    <span>
    </span>
    拜時，應先合掌，誠懇立念或跪念：
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    一心頂禮，娑婆世界，大慈大悲，人天教主，本師釋迦牟尼佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    弟子某某，普為四恩三有，法界眾生，至誠懺悔：我及眾生，
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    往昔所造諸惡業　皆由無始貪瞋癡　從身語意之所生　一切我今皆懺悔
   </p>
   <p class="MsoPlainText" style="text-indent:24.0pt;">
    罪從心起將心懺　心若空時罪亦亡　心亡罪滅兩俱空　是則名為真懺悔
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    一心頂禮，西方極樂世界，大慈大悲，接引導師，阿彌陀佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    弟子某某，普為四恩三有，法界眾生，誠發四宏誓願：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    眾生無邊誓願度　煩惱無盡誓願斷　法門無量誓願學　佛道無上誓願成
    <span style="font-size:10.0pt">
     一拜
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一心頂禮，西方極樂世界，大慈大悲，救苦救難，廣大靈感，觀世音菩薩摩訶薩。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    弟子某某，普為四恩三有，法界眾生，誠發大願：願我及眾生，
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宿世現生諸父母　歷劫祖宗及怨親　同仗如來慈悲力　接引往生安樂國
    <span style="font-size:10.0pt">
     一拜
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一心頂禮，西方極樂世界，大慈大悲，大勢至菩薩摩訶薩。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    弟子某某，普為四恩三有，法界眾生，誠發大願：願我及眾生，曠劫
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    所殺食衣諸冤命　十方被殺諸眾生　悉獲度脫生淨土　願佛慈悲普攝受
    <span style="font-size:10.0pt">
     一拜
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一心頂禮，西方極樂世界，大慈大悲，清淨大海眾菩薩摩訶薩。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    弟子某某，普為四恩三有，法界眾生，誠發大願：願我及眾生，
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    共以普賢殊勝行　無邊勝福皆回向　普願沉溺諸眾生　速往無量光佛剎
    <span style="font-size:10.0pt">
     一拜
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一心頂禮，盡虛空，遍法界，十方常住，大慈大悲，一切諸佛，一切尊法，一切菩薩聖僧。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    弟子某某，普為四恩三有，法界眾生，誠發大願：願我及眾生，
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    共消三障諸煩惱　共增福慧與壽考　普願災病悉消除　往生圓成菩薩道
    <span style="font-size:10.0pt">
     一拜
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     三、念誦　合掌坐念：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無蓮池海會佛菩薩
    <span style="font-size:10.0pt">
     三聲
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛說阿彌陀經
    <span style="font-size:10.0pt">
     一遍
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    拔一切業障根本得生淨土陀羅尼
    <span style="font-size:10.0pt">
     即往生咒三遍接念讚佛偈一遍：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    阿彌陀佛身金色　相好光明無等倫　白毫宛轉五須彌　紺目澄清四大海
   </p>
   <p class="MsoPlainText" style="text-indent:24.0pt;">
    光中化佛無數億　化菩薩眾亦無邊　四十八願度眾生　九品咸令登彼岸
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無四方極樂世界，大慈大悲，阿彌陀佛
    <span style="font-size:10.0pt">
     一聲
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無阿彌陀佛
    <span style="font-size:10.0pt">
     數百聲或數千聲。不論高聲低聲或默念，必須口念耳聽，字字清晰。坐念或繞念均可。但繞念須由東至南，或西至北，順繞有功德。不可逆繞，有罪過。念畢再念：
    </span>
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    阿彌陀佛
    <span style="font-size:10.0pt">
     坐念或止靜默念，百聲或千聲。念畢，再合掌跪念或立念：
    </span>
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無阿彌陀佛
    <span style="font-size:10.0pt">
     三聲或十聲，拜三拜
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無觀世音菩薩
    <span style="font-size:10.0pt">
     以下跪念各三聲或十聲，或各合掌立念畢一拜
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無大勢至菩薩
    <span style="font-size:10.0pt">
     三聲或十聲，一拜
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無清淨大海眾菩薩
    <span style="font-size:10.0pt">
     三聲或十聲，一拜
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     四、迴向　跪念回向偈：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    願我臨終無障礙　阿隬陀佛遠相迎　觀音甘靈灑吾頭　勢至金臺安我足
   </p>
   <p class="MsoPlainText" style="text-indent:24.0pt;">
    一剎那中離五濁　屈伸臂頃到蓮池　蓮華開後見慈尊　親聽法音可了了
   </p>
   <p class="MsoPlainText" style="text-indent:24.0pt;">
    聞已即悟無生忍　不違安養入娑婆　善知方便度眾生　巧把塵勞為佛事
   </p>
   <p class="MsoPlainText" style="text-indent:24.0pt;">
    我願如斯佛自如　畢竟當來得成就
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五、三皈依
    <span>
    </span>
    對佛合掌念：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    自皈依佛　當願眾生　體解大道　發無上心
    <span style="font-size:10.0pt">
     一拜
    </span>
   </p>
   <p class="MsoPlainText" style="text-indent:24.0pt;">
    自皈依法　當願眾生　深入經藏　智慧如海
    <span style="font-size:10.0pt">
     一拜
    </span>
   </p>
   <p class="MsoPlainText" style="text-indent:24.0pt;">
    自皈依僧　當願眾生　統理大眾　一切無礙
    <span style="font-size:10.0pt">
     一拜
    </span>
    和南聖眾
    <span style="font-size:10.0pt">
     三拜，課畢。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     附錄　蓮池大師新定西方發願文
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    稽首西方安樂國　接引眾生大導師
   </p>
   <p class="MsoPlainText" style="text-indent:24.0pt;">
    我今發願願往生　惟願慈悲哀攝受
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    弟子某甲普為四恩三有，法界眾生，求於諸佛一乘無上菩提道故，專心持念阿彌陀佛萬德洪名，期生淨土。又以業重福輕，障深慧淺，染心易熾，淨德難成。今於佛前，翹勤五體，披瀝一心，投誠懺悔。我及眾生，曠劫至今，迷本淨心，縱貪瞋癡，染穢三業，無量無邊，所作罪垢，無量無邊，所結冤業，願悉消滅。從於今日，立深誓願，遠離惡法，不更造，勤修聖道，誓不退惰，誓成正覺，誓度眾生。阿彌陀佛，以慈悲願力，當證知我，當哀愍我，當加被我。願禪觀之中，夢寐之際，得見阿彌陀佛金色之身，得歷阿彌陀佛寶嚴之土。得蒙阿彌陀佛，甘露灌頂，光明照身，手摩我頭，衣覆我體。使我宿障自除，善根增長，疾空煩惱，頓破無明，圓覺妙心，廓然開悟，寂光真境，常得現前。至於臨欲命終，預知時至，身無一切病苦厄難，心無一切貪戀迷惑，諸根悅豫，正念分明，捨報安詳，如入禪定。阿彌陀佛與觀音勢至，諸聖賢眾，放光接引，垂手提攜。樓閣幢旛，異香天樂，西方聖境，昭示目前，令諸眾生，見者聞者，歡喜感歎，發菩提心。我於爾時，乘金剛臺，隨從佛後，如彈指頃，生極樂國，七寶池內，勝蓮華中，華開見佛，見諸菩薩，聞妙法音，獲無生忍。於須臾間，承事諸佛，親蒙授記，得授記已，三身四智，五眼六通，無量百千陀羅尼門，一切功德，皆悉成就。然後不違安養，回入娑婆，分身無數，十方剎，以不可思議自在神力，種種方便，度脫眾生，咸令離染，還得淨心，同生西方，入不退地。如是大願，世界無盡，眾生無盡，業及煩惱，一切無盡，我願無盡，願今禮佛發願、修持功德，回施有情，四恩總報，三有齊資，法界眾生，同圓種智。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】初學佛者，功課繁簡，可依閒忙酌定，茲舉一例，非定規也。如課畢，「代為父母師長，暨歷劫怨親，禮佛三拜，求生淨土。」並加念大悲咒一至七遍，觀音菩聖號百至千聲，祈禱：「干戈永息，國運昌隆，眾生安樂，世界和平，化娑婆世界為極樂世界。」更佳。因大劫當前，危難莫測，常志誠念觀音菩薩，必蒙尋聲救苦，轉危為安。縱定業難轉，亦可仗菩薩及佛力，往生西方，而出苦海。如有所求，隨意祈禱，祇要心誠，有求必應。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a05">
    </a>
    <span style="color:#333399">
     善導大師臨睡入觀法
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    修淨土人，凡欲入觀，及臨睡時，一心合掌，正面西向，若坐、若立、若跪，十聲念阿彌陀佛、觀音、勢至，清淨海眾竟，發願云：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    弟子某甲，現是生死凡夫，罪障深重，輪迴六道，苦不可言。今遇知識，得聞彌陀名號，本願功德，一心稱念，求願往生，願佛慈悲不捨，哀憐攝受。弟子某甲，不識佛身相好光明，願佛示現，令我得見，及見觀音，勢至，諸菩薩眾，彼世界中，清淨莊嚴，光明妙相等，令我了了得見。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    發願已，正念入觀，或臨睡正念而寢，不得雜語，不得雜想。或正發願時即得見之，或睡夢中得見，但辦專志，必如所願。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】蓮池大師云：「善導大師古稱阿彌陀佛化身，今此願文，修淨土人所宜深信，慎勿以暫時無驗而輒廢惰，務在久遠行持，必於淨土，功不唐捐。」願於每日晚課後，或臨睡時行之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a06">
    </a>
    <span style="color:#333399">
     何顯慈居士睡眠攝心法
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    睡眠念佛，固不恭敬，宜右側臥，右手枕頭，左手安左股上，此名吉祥。觀想自身跪在佛前，兩手合掌，恭敬默念，不可出聲。床頭倘有時鐘，借以助念更妙，直念到昏睡為止，夜醒亦然。一生睡眠，耗去光陰大半，如此攝心念佛，是廢時利用，功效最大。倘提神久念失眠，可令心止息，修臥禪法。放下身心，一念不生，與坐禪同。久習此定，雖睡眠而不顛倒。在家人事務繁多，此時自由，可力修此法，無上功夫，即於睡眠中得之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】東坡云：「唯五更可勾當自家事。」無論在家、出家、均宜力修此法，久則睡眠中亦能念佛不斷。但不可提神過甚，只要心念心聽，即易入睡，不致久念失眠也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二、剋期精進　得坐與否，全由信願之有無，品位高下，全由持名之深淺，佛示一至七日持名，一心不亂，乃剋期取證也。末法眾生，修諸功德，信願不堅，廢弛琠騿A尤應剋期，方發勝心，以成勝行。茲節錄古德精進法要及佛七規式，以便遵循，而期現證。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a07">
    </a>
    <span style="color:#333399">
     三峰大師追頂念佛法節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念佛要一心不亂，只以一句佛名，極力追頂，猛之又猛，情識一斷，則過去事思量不來，未來事卜度不著，現在境心識不攬，三心斷絕，謂之前後際斷。此因追極念極，一聞一見，觸境遇緣，逗斷心路，直到虛空粉碎，大地平沈，物我同消，一法不立，目前如大圓鏡中所現森羅萬象，了無一點可指擬分別，蕩然身心，如雲去來，此個光景，名為一心不亂，到此便無心可亂故也。若不到此境界，雖有暫時清淨，亦是小歇場，清淨時便有，動亂時便失，動亂且失，況臨極痛若悶絕時耶？可見平生小小靜境，是心意識邊事，至悶絕時，則意識聰明主宰，都用不著心。經云不心不亂，蓋我佛親指極則工夫，不過執持四字佛名，一句頂一句，一聲追一聲，如猛將提刀捉賊，努力直前，無少憩息，如此兼程，定能射馬擒王。此等工夫，不是窮年累月寬做得來的，亦非做到老死方纔著緊成的，只在健時一日間一做，做斷心識，得前光境，便可放下休歇，即到悶絕時極痛極苦，正與當初前後際斷時一樣，歸根貼體，如水歸水，似空合空，豈不自在？應自知功夫不在佛名功德上著腳，只在追頂極力四字上成功耳。勸同門善友，依法念一日看，若一日不成，將養一日再念。或連念二日，消停再念。或連念三日四日以至七日，或一月中猛念一日，七日者，我佛寬約程期者也。若念處不緊，致一七不成，調養精神，七之再七，以必得一心不亂為期。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    凡做追頂念佛工夫，不論僧、尼、道俗，皆可勇為，但須男女分壇，不得溷濫。入期之先隔宿，夫婦分單，小床清臥，五更沐洗入壇，放空心識，關閉外緣，杜門絕事，作禮三拜後，不須多禮。推一有智者為首領，調理大眾，提起阿彌陀佛四字，一追一頂緊緊念去，不可高聲傷氣，不可逼氣動火，不可默努傷血，不可輕鬆養識，不可沉靜墮昏，坐、立、行各半枝小香，週而復始，均勻不斷。飲食、入廁、更衣等，一例是佛，不得說話。早粥小食，中齋夜粥，隨時腐菜，勿得繁費生心。但只四字佛，如高山放水，洶湧有力，遮攔不住，放捨不得，自然意地流注，心識無從棲泊。念至二更時分，若倦極，不妨各就單睡一覺，起來依舊再念，一日或兩日，若身心俱倦，不妨大放一日一夜，沉睡到醒，如覺精神抖擻，重新念起，再一日二日，消息行之，念念相應，心心不換，如直念到七日，或厭倦，不妨出期，俟健再起。以做工夫法，不可與昏沉、散亂或掉舉打攪，若怕昏、散、掉舉，只管排遣，正與昏散、掉舉作對，轉　轉多，不如放身一睡，昏散、或掉舉自滅，精神倍旺，拈起洪名，十分精彩，目前雪淨，一聲一色，正是打斷心識處，妙不可言，但不可藉此貪睡耳。須知做工夫到極處，若不放歇，生起陰魔，或生病苦，皆為太執不會調攝之過，主事者須細思之！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】念佛貴在平時用功，先有歇手處，落得畢生作快活人，臨終決定往生。此法最妙最穩，願趁健康時拼猛做到，免至臨終時手忙腳亂也。雖年老身衰，氣力不足，亦宜善自調攝而試行之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a08">
    </a>
    <span style="color:#333399">
     憨山大師十二時念佛規制節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    凡念佛會建立，隨人隨願，廣狹不一，若力大則堂多，力微則堂一，人亦如之。但人不論多少，均分六班，晝夜班各二時，照香輪流出班禮念，皆靜多動少，不繁不亂，而佛聲不斷，則妄想不生，如相呼相喚，不昏不散，動靜一如，自他不二，寤寐恆常，是為第一如意妙行。飲食亦宜如法調之，務使內外一如，人我兩忘，是非俱泯，而道場之安恬寂靜，亦無如此之妙者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此日夜念佛不斷之第一精妙法，若人少不能分為六班，或在家一人精進，晝夜各念二時，餘時可放念佛片或念佛帶以代之，隨聞默念，較念佛會尤寂靜也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a09">
    </a>
    <span style="color:#333399">
     妙空大師結期持名法節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    結期者，結七日之期也。若獨自結期，可用乾糧、水果、生薑、麻油四種為食物，爐香，燈油、蒲團、坐椅、棉衣、風帽、淨桶、草紙、八種為為用物，此外一概不留，便可七日中不與人來往，暢然念佛。當知念佛之境，孤寂最佳，高低隨宜，緩急隨分，打成一片，正在此時。若四五人偶然同聚，作念佛會，務先約束，而後開口，單念四字，一字一魚，用小引磬專擊陀字，不得參差錯落，反致紛心。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】真正打七，因緣難遇，獨自結期，或邀三五淨友結期精進，可隨時隨地自由發心，縱軍公人員之忙碌，亦可將慰勞假，廢時利用。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a10">
    </a>
    <span style="color:#333399">
     截流大師一心精進念佛七期規式節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    擇清淨廣廈為七堂，中奉彌陀聖像，懸諸華旛，然燈燒香，七日不絕，但以香光供養，不用蔬、果、讚、吹等。左右各設長桌一張，亦用香爐供具嚴飾桌外各設坐椅四張，中央向佛設長桌一張，與左右桌齊，各離二尺許，可通出入。桌上供疏文一道，大爐一座，華燭供具，大爐一座，華燭供具，須令相稱。桌外放蒲墩四個，左右近壁，若無禪床，則多設坐位，以便隨班退坐。同行淨侶，定十二人，分為三班，每班四人，首位司引磬，記持佛號，以千聲為度。次位司小魚，後二位司巡察，見班中昏散者警之。中央面佛為第一班，近一人為班首，即是七主。右邊東向為第二班，近上一人為班首。左邊西向為第三班，近下一人為班首。佛前上下兩長桌，各置引磬、小魚一副，用過隨放桌上。凡七堂設施，須於隔宿事事周備。同七緇素，亦須隔日齊集，沐浴已，預請主七師分班定位，教示演習，每班繞佛百聲，即歸位換班，於旋繞中間，驀鳴大魚六下，以代食梆，三班如法出堂，至齋堂繞念，魚止接板，結板接佛，歸堂旋坐，一一指教明白，令眾委悉，以期中戒語，不便指授，故須預習也。習已，各自至誠禮佛，求佛加被，令七晝夜中所作成辦，不起內外魔障。事畢早息，毋致疲勞。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第一日五更報鐘鳴，眾起盥漱畢，用湯點，入堂，主七師鳴引磬，禮佛三拜，各依位立定，舉香讚，誦阿隬陀經，聲須和緩。往生咒三遍，起讚佛偈，即稱佛名。中班鳴引磬二下，問訊旋繞。左右班端坐默隨，若昏散重者，當微動唇齒，免坐忘間斷、並落昏沉無記性中。神氣清明者，當閉目靜聽，一心緣佛，使心中佛號，朗如貫珠，不雜不斷。首班繞畢，立於下邊，於陀字上鳴引磬一下，次班即從座起，從容出位，於佛桌邊一行立定。首班復鳴引磬一下，又四五聲佛後，於陀佛二字上連鳴引磬兩下，即止佛問訊，就右邊空位坐。次班接佛問訊，旋繞如前，佛號畢仍立於上邊，三鳴引磬，末班起座出位，於下邊接佛旋繞，一如前式。次班復就左邊空位坐，默隨佛號。如是三班，周而復始，從旦至暮，佛聲不絕。每稱念一千，默隨二千，繞行一千，安坐兩千，庶身口不疲，勞逸均等，凡旋繞畢，但看無小魚桌邊，方乃就立，則上下永無差誤矣。十二人外，不論緇素多寡，亦分三班，行則隨行，坐則退坐。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    齋堂鋪設圓位，三面長桌相接，惟下方中央少空通行。四面近壁皆可回繞。三時粥飯外，午前加食一餐，蔬菜止二簋，兩人共之，每餐行食畢，鳴梆六下，堂中聞梆聲，不論何班，繞念如常，至疏桌邊，班首置數珠於桌上，取引磬鳴二下，問訊。。左右班起，同聲稱念，班首帶引磬，從中路向佛繞行，仍從中路出堂，待本班緇素行盡，餘兩班次第隨行，不得越亂。到齋堂右繞一匝，候末班到齊，班首即鳴引磬一下，止魚停佛，各隨所到處就坐，不得推前遜後，或抽身離位，隨坐隨食，不用問訊念誦出生等。旁懸板椎一副，預令沙彌立板椎邊，候小魚停止，接板念佛，每聲鳴板二下，眾等食時，一心緣佛，不可須臾放逸。食訖，班首於南字上鳴引磬一下，沙彌即於陀佛二字上連擊二下，結板。眾齊出位，亦不問訊，即起佛右繞歸堂，一依前次，班首行至本立處，鳴引磬二下，問訊，置於桌上，仍取數珠繞佛，餘班歸原位坐。其左班西向者，須順旋至桌邊，從末位進，毋直歸，毋逆行。凡歸位出班，及有事出入，須安詳徐步，不得踉蹌疾走。入夜日光初暝，供疏桌上亦燃長燭，此後約每班兩回繞念六千佛竟，俟下班接佛繞行時，七主出位鳴引磬一下，堂眾皆起同聲繞念，約十數匝後，七主於下於中央面佛立定，三鳴引磬，結小魚一陣，止佛，眾皆面佛，鳴引磬，同念發願偈云：弟子眾等至心發願：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    願命終時神不亂　　正念直往生安養
   </p>
   <p class="MsoPlainText" style="text-indent:24.0pt;">
    面奉彌陀值眾聖　　修行十地勝常樂
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    於末三字緩鳴引磬三下，即禮佛三拜，歸單就寢。宜防三業，正念寢息，不得作餘事，說餘語，起餘雜想。亦不得禮餘佛，誦餘經咒，縱有恆課終身不缺者，亦皆停止，寧於七日後追補，以免間斷夾雜，烏得稱為七日持名，一心不亂乎？寢息後，兩炷官香將盡，香燈師預通廚房辦面水湯點，即鳴報鐘。此後六日入堂，禮佛已，即起讚佛偈，不誦經咒，餘如初日行持。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    期中請護七師二人，為一期外護，凡緇素隨喜，毋令入堂，惟專為念佛來者，乃導入禮佛三拜，即送隨班繞念，或送左右班後，不得揖眾共語。若未滿期欲去，但禮佛而出，不用別眾。緇素於七前預到，發願終七者，必須終竟一期，不同隨喜之例。倘年高有疾，力難支遣，可密啟護七師，乞其寫帖轉達七主，或繞行時少坐，或入夜後早息，當破格方便之。次安香燈一人，司爐火香燭之事，遇燭暗則剪，香盡則換，眾赴齋、則守堂不出，眾就寢、則看香定夜，須老成者充之。若疲乏時，與護七師更換寢息，不可失事誤眾。行者二人，司茶水洗沐等事，午前行茶兩次，午後不拘次數，入夜復行一次。每行畢，隨收器盪滌，俟繞念班坐定，還須補行。凡盆水浣濯，眾所需待者，皆當盡心供辦，護七師須隨時經理，毋令懈廢。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    滿七之日，入夜六千佛竟，俟下班接佛後，主七師如常鳴引磬，三班同起，繞念五百聲佛，主七師於佛桌東首向佛立定，鳴大磬一下，眾皆面佛，鳴第三下時，隨接鐘鼓一通，鳴大魚，跪稱觀音、勢至、大海眾、各十聲，如晚課例，小淨土文回向，禮佛十二拜，菩薩三拜，三自歸畢，隨鳴大磬一下，眾相向側立，主七師至下方中央，展具禮佛長跪，眾稱「南無大乘常住三寶」，護七師宣疏畢，仍鳴小魚，誦往生咒送疏，不拘遍數，結咒已，念發願偈，問訊，回至佛前，眾同展具作禮，三拜收具，問訊，鳴引磬，引眾出堂，詣主七師室中禮謝。主七師同眾至護七師處及諸執事師處，巡療敘謝訖，然後歸堂圓禮，為一期事竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此係事例，凡參加打七者，功夫先已純熟，七日加工，剋期取證，不須開示，講開示，即打閒岔。道場共修規矩，必曾隨喜，況又預習，無庸罰例，恐嚴罰徒資紛擾也。若以勝難遇，必須嚴罰，方能制止放逸，助成勝行，有原規式罰例在，請參酌行之可也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a11">
    </a>
    <span style="color:#333399">
     王耕心居士剋期求證閉關專念十法節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    專念之法，有五要于戒。五要者：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一擇地　當以叢林古剎、及僻靜園林為得所，必外遠市囂，內絕賓客。行道之室，當以三楹獨院為率，以西楹供佛，宜東向懸西方三聖像，或供阿彌陀佛金像，惟設金案、香爐、蒲團、各一，設坐必倚東壁西向，別無餘物，所以淨心目，絕外錄也。東為臥室，惟置臥榻衾枕及必用衣服、筆墨紙硯茶具、行廁虎子之屬，餘皆屏棄。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二擇人　護關服役，必擇篤實之人，乃無忘忽之慮。須囑其屏絕外人，不得闌入關室，及禁絕附近喧擾，剋時傳送飲食盥湯、衣服溺器，洒掃下鑰等。如有意外之事，當寫簡付之。必終日不離，不得或勤或惰。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三預約　當入關之前，預囑家人及護關之人，設遇父母、師長，或自染危疾，及意外之事，必須出關者，方得寄書專請出關，餘事不得妄請。必俟期滿之次，日書請出關，俾一心念佛，庶無計日之擾。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四剋期　初學慮有差誤，先剋小期以習之，少則十日，多則二三十日不等，修習純熟，再剋大期，當以百二十日為定程，春夏以正二三四、或二三五月為節，秋冬以七八九十，或八九十十一為節，以避嚴寒溽暑，裸袒圍爐之擾。此為中下立說，若上根求道之士，不顧身命，惶恤寒暑，勇猛直前，決無退惰，以現證為期，非此所能限制。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五儀軌　一、回向發願：入關之第一日，先以黃紙莊書願文，焚香禮佛如常課儀畢，誦願文一遍，即於佛前火化，退坐念佛。此後百二十日內，惟專念阿彌陀佛四字名號，不復再縈念他事，直至出關而後已。願文有雲棲大師西方發願文，但刪去願禪觀之中，夢寐之際九字，別增伏願百二十關期之內，徑獲一心，遂證三昧。若不通文義之人，只禮佛默禱，惟求一心不亂，及當面見佛，不必執著願文也。二、執持必失：口惟誦佛，誦不得住；心惟憶佛，憶不得住；耳惟聽佛，聽不得住。飲食便溺時，口雖不得誦佛，心可憶佛。既臥亦然，及寐及已，已醒復續，此專念之定法也。口不誦佛，是為外斷，心不憶佛，是為內斷，外斷猶有不得已時，如有內斷，是心不在佛，尚何專念之有？佛室內惟行人得入，跏趺平坐皆可，不得傾側忘敬。倦即經行，當緩步安詳。不得短衣，夜臥惟解長衣，不得去內衣。早則五更，遲則黎明，好睡者無妨早眠，不得遲起晝寢。入關前當沐浴更衣，關內不得再浴廢事。不得觀書、寫字，或流連外庭臥室。早起入佛堂時，禮佛一次，餘時禮佛，雖無定次，皆不焚香，亦不持珠記數，惟期滿焚香禮佛始退。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五戒者：入關後、一禁語　此口捨念佛外，不得復作他語。二屏事　此身捨念佛外，不得復營他事。三持齋　食怕純素，不得少雜葷酒。四謝客　捨執役人外，不得復見一客。五防退　捨父母、師長及自身危疾、或意外禍患外，不得無故出關。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以上五要五戒，總為專念十法，是為真修實證念佛三昧之正訣。一期未證，可訂續期，果能終身不懈，必有現證之日。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】如照前法七之再七，仍未得一心不亂，惟有閉關專念，一期未證，繼以二三四期，必獲現證而後已。弘一大師云：「掩關應專念佛，每日須禮佛若干拜，既有功德，亦可運動身體。念佛時亦宜數數經行，因關中運動太少，食物不易消化，故宜禮拜經行也。晚間可不點燈，惟佛前供琉璃燈可耳。閉關時，不談話，不晤客，不通信，有十分要事，寫一紙條交護關者，凡一切事，儘可俟出關後再料理也。」亦可併供參考！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三、飭終助念　凡人臨命時，四大分張，眾苦畢集，非三昧久證，不易得力。況眷屬諳利害，每以世情破壞正念，功敗垂成，惜哉痛哉！若當此時，得人開導助念，雖平生未曾念佛者，亦易生信，耳聞佛名，心緣佛境，一心正念，即可感佛接引，往生西方。此最緊要關頭，必須特別注意！茲節錄古德飭終法要及助念儀式，普勸遵循，期皆往生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a12">
    </a>
    <span style="color:#333399">
     善道大師臨終正念往生文節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    凡人命終欲生淨土，不得怕死，常念此身多苦，不淨惡業，種種交纏，若得捨此穢形，超生淨土，受無量樂，脫生死苦，乃稱意事，如脫敝衣，得換珍服，當放下身心，莫生戀著。凡遇病時，便念無常，一心待死。須囑家人，及看病問候人，凡來我前，為我念佛，不得說眼前閑話，家中短長事，亦不須軟語安慰，祝願安樂，此皆虛華無益。若病重將終，親屬不得垂淚哭泣，及發嗟歎懊惱聲，惑亂心神，失其正念。但當同聲念佛，助其往生。待氣盡多時，方可哀泣。纔有絲毫戀世間心，便成罣礙，不得解脫。若得明曉淨士之人，頻來策勵，極為大幸！若依此者，決定超生。醫藥初不相妨。若殺物命，為藥求安，祭神祈福，但增罪業，反損壽矣。此法僧俗男女，未念佛人，用之皆得往生。死生事大，須自家著力始得，一念差錯，歷劫受苦，誰能相代，思之思之！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此文見善道大師念佛鏡後，文首明書「知歸子問善道和」而非善導，遍查善導和尚全集，並無此文，世傳為善導大師者誤也。願以此法精進受持，並以此文貼向目前，令時時見之，免至臨終忘失也．
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a13">
    </a>
    <span style="color:#333399">
     慈照宗主臨終三疑四關節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三疑者：一疑我生業重，修行日淺，恐不得生。二疑心願未了，貪瞋癡未息，恐不得生。三疑我雖念佛，臨命終時，恐佛不來迎接。有此三疑，因疑成障，失其正念，不得往生。故念佛人要諦信佛經明旨，必生疑心。經云：念阿彌陀佛一聲，滅八十憶劫生死重罪。上至一心不亂，下至十念成功，接向九蓮，令辭五濁。苟能心心不昧，念念無差，則疑情永斷，決定往生矣。今以三說，消彼三疑：一、業本虛妄，心淨即空。二、情同夢幻，醒歸何有，自肯息機，貪瞋隨斷。三、功專念切，自心佛現。皆不必疑也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四關者：凡夫雖有信心念佛，或宿業障重，合墮地獄，承佛力故，將輕換重。若因病苦，悔悟身心，投誠歸佛，當生淨土。無智之人，不了此事，卻我今念佛，而有病苦，反謗彌陀，因此一念惡心，徑入地獄，一關也。雖持戒念佛，而口談淨土，心戀娑婆，不種出世善根，惟求俗緣利益，致臨終遭病，怕死貪生，妄信師巫，殺戮生命，祈禱神鬼。緣此心邪，無佛攝護，流落三途，二關也。或因服藥，或被勸逼，破戒用葷，喪失善根，臨終追赴王前，任王判斷，三關心。臨終繫念家財，愛戀眷屬，心放不下，失卻正念，墮鬼趣，或為蛇犬，守護家庭，宛如存日，四關也。故楊提形言：「愛不重，不生娑婆，念不一，不生淨土，」修淨業者，要當酌實蠲浮，思專想寂，念念彌陀，全身放下，但能堅此一念，便可碎彼四關，則淨土蓮臺，的非遙矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】三疑四關，確為往生障礙，但能深信切願，一心念佛，則三疑斷而四關破矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a14">
    </a>
    <span style="color:#333399">
     優曇大師臨終警策節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    凡念佛人欲生淨土，每念世間一切無常，成必有壞，生必有死，若不親聞佛法，則捨身受身，輪轉三界，四生六道，無解脫期。我今有緣，得聞正法，得修淨業，惟佛是念，捨此報身，當生淨土，入彼蓮胎，受諸快樂，永脫生死，不退菩提，此乃大丈夫平生之能事也。纔有疾病，正要向前，坦蕩身心，莫生疑慮。直須西向正坐，專想阿彌陀佛與觀世音大勢至菩薩，及無數化佛，現在其前，一心念佛，聲聲不絕。於諸世間一切事務，不得思念貪戀，若或心念起來，急稱佛號，於念念中除滅罪障。若病人昏困，不能自念，看病人當方便警策，勸而諭之，如此用心，助令命盡，只此一念，決定往生淨土，命若未盡，自得安寧，慎勿妄起留戀之心，當存自存，當死須死，但辦往生，何須疑慮？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】死生有命，當於病中，一心念佛，求生淨土，慎勿留戀疑慮，致失正念，仍墮輪迴。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a15">
    </a>
    <span style="color:#333399">
     印光大師臨終三大要節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    世間最慘者，莫甚於死，而舉世無一能倖免者，故有心自利利人者，不可不早為之計也。不知佛法者，任隨業流流轉，直無法可設。今既得聞如來普度眾生之淨土法門，固當信願念佛，預備往生資糧，期免生死輪迴之幻苦，證泹槃常住之真樂。其有父母、兄，弟及諸眷屬，重病難痊者，宜發孝順慈悲心，勸彼念佛求生西方，併為助念，俾死已即生淨土，其為利益，何能名焉。今列三要，以為成就臨終往生之據，意本佛經，願見聞者，遇此因緣，悉能依此三法以行，決可消除宿業，增長淨因，蒙佛接引，往生西方，漸至圓成佛果而後已。此全仗眷屬助念之力，為真孝悌慈惠，以此培己淨因，啟人信嚮，久久何難相習成風乎。今為條陳，不致臨時無所適從耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第一善巧開導安慰，令生正信。切勸病人，放下一切，一心念佛。如有應交代事，速交代後，便置之度外，即作我今將隨佛往生佛國，世間所有富樂、眷屬、種種塵境，皆為障礙，致受禍害，不應生一念繫戀之心。須知自己一念真性，本無有死，所言死者，乃是假名，以宿生所感一期之報盡，故捨此身復受別種之身耳。若不念佛，則隨善惡業力，復受生於善惡道中。若臨終時，一心念南無阿彌陀佛，以此志誠念佛之心，必感佛發大慈悲，親垂接引，令得往生。莫疑我係業力凡夫，何能以少時念佛，便可出離生死，往生西方。當知佛大慈悲，即十惡五逆之極惡罪人，臨終地獄相現，若有善知識教以念佛，或念十聲，或止一聲，亦得蒙佛接引往生，何得以業力重、念佛少、而生疑乎？須知吾人本具真性，與佛無二，但以惑業深重，不得受用。今既歸命於佛，如子就父，還我本有，豈是分外之事。佛昔發願，若有眾生，聞我名號，志心信樂，乃至十念，若不生者，不取正覺。故一切眾生，臨終發心念佛，求生西方者，無一不垂慈接引也。萬不可疑，疑即自誤，其禍非小。況離此苦世，生彼樂世，是極快意之事，當生喜心，萬不可怕死，怕死仍不能不死，反致了無生西之分矣，以自心與佛相違反故，佛雖具大慈悲，亦無奈不依佛教之眾生何。阿彌陀佛萬德洪名，唇大冶洪爐，吾人多生罪業，如空中片雪，業力凡夫，由念佛故，業便消滅，如片雪近於洪爐，了不可得，業力既消，所有善根，自然增長殊勝，又何疑其不生，與佛不來接引乎？如此委婉開導安，忍病人自生正信。切不可隨順俗情，求神靠醫，大命將盡，鬼醫藥，豈能令其不死乎？既役情於此無益之事，於念佛便紛其誠懇，而草由感通矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第二大家換班念佛，以助淨念。前已開導病人，令生正信，而病人心力孱弱，勿道平素絕不念佛之人，不易相繼長念，即向以念佛為事者，至此全仗他人相助，方能得力。家中眷屬，應同發孝順慈悲之心，為其助念佛號。若病未至將終，當分班念，每班限定幾人，頭班出聲念，二三班默持，若有小事，當於默持時辦，值班時斷不可走去。二班念畢，三班接念，終而復始，念一點鐘，歇兩點鐘，縱經晝夜，亦不甚辛苦。須知肯助人淨念往生，亦得人助念之報。莫說為父母盡應如是，即為平人，亦培己福尸，長己善根，實為自利之道，不徒為人而已。成就一人往生淨土，不能念，則攝耳諦聽，心無二念，自可與佛相應矣，念佛聲不可太高，高則傷氣，難以持久。亦不可太低，使病人聽不明白，太快則病人不能隨，太慢則氣接不上，亦難獲益。須不高不低，不緩不急，字字分明，句句清楚，令病者字字句句，入耳經心，斯為得力。念佛法器，唯用引磬，其餘概不宜用，引磬聲清，聽之令人心地清淨，木魚聲濁，故不宜於臨終助念。初起念幾句六字，以後專念阿彌陀佛四字，以字少易念，病人或隨之念，或攝心聽，怕省心力。家中眷屬如此念，外請善友亦如此念，人多人少，皆當如此，不可念一起，歇歇又念，致令病人佛念間斷。若值飯時，當換班吃，必斷佛聲，若病人將欲斷氣，宜三班同念，直至氣斷以後，又分班念三點鐘，然後歇氣，以便料理安置等事，當念佛時，不得令親友來病人前問訊諭慰，當隨眾念，若用世間俗情，是推人下海，情雖可感，事甚可痛，全在主事者明道理，預令人說之，免致有礙情面，貽害病人分心耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第三切戒搬動器泣，以防誤事。病人終之時，正是凡聖人鬼分判之際，一髮千鈞，要緊之極。只可以佛號開導彼之勢，不可稍有移動，亦不可對之悲痛哭泣，以此時身不自主，一動則手足身體，均受拗折扭裂之痛，痛則瞋心生，而佛念息，隨瞋心去，多墮毒類，可怖之至。若見悲痛哭泣，則情受心生，佛念息矣，隨情愛心去，致生生世世，不得解脫。此時所最得益者，莫過如一心念佛，所最貽害者，莫過於妄動哭泣，致生瞋恨及情愛心，欲生西方，萬無有一矣。又人之將死，熱氣自下至上者為超生相，自上至下者為墮落相，故有頂聖眼天生，人心餓鬼腹，畜生膝蓋離，地獄腳板出之說。果大家至誠助念，自可直下往生西方，切不可屢屢探之，以神識未離，或有刺激，心生煩痛，致不得生，此之罪過，實無量無邊。願各懇切念佛，不須探彼熱氣後冷於何處也。為人子者，於此留心，乃為真孝。若依世間種種俗情，即是推親下苦海，邀一般無知識者讚其能盡孝也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】臨終三要，確為成就往生之依據。頂聖眼天生等，謂人氣已斷，生善道者，熱氣由下而上昇，生惡道者，由上而下降。如通身冷透，碓頭頂獨熱者，必超凡入聖，了生脫死也。若眼處獨熱，則升天道。心處獨熱，則生人道。肚腹獨熱，墮餓鬼道。膝蓋獨熱，生畜生道。腳板獨熱，墮地獄道。此由人生時所造善惡二業，至此感現如是，非可以勢假為心。若病人能志誠念佛，再加眷屬善友助念之力，決可帶業往生，切勿專探徵驗，以致誤事為。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a16">
    </a>
    <span style="color:#333399">
     弘一大師人生之最後節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    病未重時可服藥，但須精進念佛，必作服藥愈病之想。病重時可不服藥，應將一切家事及自身，悉皆放下，專意念佛，一心求生西方。能如是者，如壽已盡，決定往生，如壽未盡，病反速愈，因心專誠，能滅除宿世惡業也。若痛苦甚劇，切勿驚惶，因此病苦，乃宿世業障，或轉未來三途惡道之苦，於今輕受，以速了償也。若神識猶清，應請善知識為之說法，盡力安慰，舉病者今生所修善業，一一詳言而讚歎之，令心生歡喜，無有疑慮，自知命終之後，承斯善業，決定生西。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    遺囑應於健康時書寫，付人保藏，臨終之際，切勿詢問遺囑，亦勿閒談雜話，恐牽動愛情，貪戀世間，有礙往生耳。或坐或臥，皆隨其意，若自覺氣力衰弱，儘可臥床，本應面西右脅側臥，若因痛苦，任其自然，不可勉強、。倘自言欲沐浴更衣，可順其所欲而試為之，否則，皆勿強為，免加劇痛苦，破壞正念，不能往生。大眾助念佛時，應請阿彌陀佛接引像，供於病人臥室，令彼瞻視。以余經驗，神經衰弱者，病時其畏引磬及小木魚聲，因聲尖銳，刺淚神經，反令心神不寧，儘用音聲助念，最為妥當。或改為大鐘磬、大木魚，其聲宏壯，能起肅敬之念。或念六字四字，或快或慢，皆須預問病人，隨其平日習慣及好樂而試行之，或有未宜，儘可隨時改變，萬必固執。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    命終前後，家人萬不可哭，能盡力助念，乃於亡者有益。若必欲哭者，須俟命終八小時後，命終念佛畢，即鎖房門，防人誤觸亡者。須經八小時後，乃能浴身更衣，若手足關節硬，不能轉動者，應以熱水淋洗，用布攪熱水圍於臂肘膝灣，不久即可活動如生人。殮衣宜用舊物，新衣在施他人，能令亡者獲福。不宜用好棺，做大墳，此皆不利亡人。七七日內延僧薦亡，以念佛為宜，若誦經、拜懺、焰口、水陸等事，雖有不可思議功德，然現今僧眾視為具文，敷衍了事，不能如法，罕有實益，印光大師文鈔中，屢斥誡之！若專念佛，則人人能念，最為切實，能獲大利。家族亦應隨念，但女眾宜在自室或布帳之內，免生譏議。開弔宜用素齋，萬勿用葷，致殺生命，不利亡人。出喪儀文，切勿舖張，應為亡者惜福。七七以後，亦應常行追薦，以盡孝思。臨命終時，為人生之最後，若未將往生資糧，預備穩妥，必致手忙腳亂，多生惡業，一齊現前，如何擺脫？雖恃他人助念，諸事如法，亦須自己平日修持，乃可臨終自在，勸早預備才好。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】修持固在平，而喫緊尤在最後，此大師摘錄古今嘉言及經驗之談，應預囑家屬切實遵循，並願早備資糧為要！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a17">
    </a>
    <span style="color:#333399">
     飭終津梁助念儀節錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    接引佛像面東，全眾坐佛案兩旁，家屬代行人拈香禮拜，行人面西，坐臥不拘，合掌聽念跟念，聲默均可。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一、 先總念：照前章通行早晚功課儀式三四兩項念誦。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二、 分班念：初念從讚佛偈起，以後換班，但念一句佛號。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三、 最後休止時：即行人全捨煖覺以後，全體齊念佛號、三菩薩名號，及回向偈畢，加念：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    助念功德殊勝行
    <span>
    </span>
    無邊勝福皆回向
   </p>
   <p class="MsoPlainText" style="text-indent:24.0pt;">
    普願沉溺諸眾生
    <span>
    </span>
    速往無量光佛剎
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十方三世一切佛
    <span>
    </span>
    一切菩薩摩訶薩  
    摩訶般若波羅密
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】印光大師云：「此係未至臨終時之儀，若至臨終，即從讚佛偈起，接念佛號。」惟行人念佛工夫，深淺不同，難皆預知時至，若病重時長，請人助念，既難持久，直待臨終時方請助念，又恐耽誤。且屋小或住醫院，不便助念，或住鄉村，念佛人少，家屬助念，亦或少或無，助念因緣，難遭難遇。如用念佛錄音片或念佛錄音帶助念，較為方便，可日夜續放，不慮間斷，既持久，又省力，倘無道友助念時，此片即助念良友，與緇素助念，無二無別。如遇重病，即於床前常作助念往生之演習，以免臨終時手忙腳亂也。願多提倡，普遍推行，實為保護成就行人往生之方便中最勝方便。如輾轉倡導，俾普天之下，咸知其益，各皆依行，則所有亡人，皆能神超淨域，永離苦海，其為功德，惟佛能知。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念佛法要卷四終
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
