<html>
 <head>
  <meta content="text/html; charset=utf-8" http-equiv="Content-Type"/>
  <title>
   淨土玄門
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      淨土玄門
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     靈峰蕅益大師著
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     —錄法海觀瀾卷第五—
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     獅山淨業學人會性敬輯
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大方廣佛華嚴經第十六卷云：「寧受地獄苦，得聞諸佛名；不受無量樂，而不聞佛名。所以在往昔，無數劫受苦，流轉生死中，不聞佛名故。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「若見如來者，為得大善利。聞佛名生信，則是世間塔。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    入法界品云：「若得見於佛，除滅一切苦；能入諸如來，大智之境界。若得見於佛，捨離一切障，長養無盡福，成就菩提道。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大寶積經無邊莊嚴會云：「若復有人，於日日中，稱說如來名號功德，是諸眾生能離黑暗，漸次當得燒諸煩惱；如是稱念南無佛者，語業不空；如是語業，名執火炬，能燒煩惱。若復有人，得聞如來及佛名號，離諸黑暗，與彼眾生為涅槃因。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    菩薩見實會云：「此釋種，決定得生安樂國，而奉無量壽；住安樂國已，無畏成菩提。能趣十方界，供養無量佛。安住一佛土，能供十方佛。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    授幻師跋陀羅記會云：「有四法得值諸佛：一者、琤H一心專念佛故；二者、稱讚如來諸功德故；三者、所受律儀遍清淨故；四者、以勝意樂發弘願故。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    發勝志樂會云：「若有眾生發十種心，隨一一心，專念向於阿彌陀佛，是人命終，當得往生彼佛世界：一者、於諸眾生，起於大慈，無損害心；二者、於諸眾生，起於大悲，無逼惱心；三者、於佛正法，不惜身命樂守護心；四者、於一切法，發生勝忍，無執著心；五者、不貪利養，恭敬、尊重，淨意樂心；六者、求佛種智，於一切時無忘失心；七者、於諸眾生，尊重恭欲，無下劣心；八者、不著世論，於菩提分生決定心；九者、種諸善根，無有雜染，清淨之心；十者、於諸如來，捨離諸相，起隨念心。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    淨信童女會云：「菩薩成就八種法故，於諸佛前蓮花化生：一者、乃至失命不說他過；二者：勸化眾生令歸三寶；三者、安置一切於菩提心；四者、梵行無染；五者、造立佛像，置蓮花座；六者、憂惱眾生，令除憂惱；七者、於貢高人中，常自謙下；八者、不惱他人。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    文殊師利說般若會云：「法界一相，繫緣法界，是名一行三昧。若善男子、善女人，欲入一行三昧，當先聞般若波羅蜜；如說修學，然後能入一行三昧。如法界緣，不退、不壞、不思義、無礙、無相。應處空閑，捨諸亂意，不取相貌，繫心一佛，念念相續。即是念中，能見過去、未來、現在諸佛。何以故？念一佛功德無量無邊，亦與無量諸佛功德無二。不思議佛法，等無分別。皆乘一如，成最正覺。悉具無量功德，無量辯才。如是入一行三昧者，盡知恆沙諸佛法界無差別相。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大方等大集經第七云：「法語比丘，二萬年中無有睡眠。如彈指頃，不生貪心、瞋心、癡心；不善覺觀。不念父母、宗親、眷屬、飲食、衣服、房舍、臥具、資生之物。亦不覺知晝夜之相。二萬年中，常修念佛。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大集日藏經第九云：「若種種善願不得稱心，欲令如是種種惡業速滅盡者，應淨洗浴，著鮮潔衣，菜食長齋，勿噉辛臭；於寂靜處，莊嚴道場，正念結跏，或行、或坐，念佛身相，無使亂也。更莫他緣，念其餘事。或一日夜，或七日夜，不作餘業。至心念佛，乃至見佛。小念見小，大念見大；乃至無量念者，見佛色身無量無邊。彼佛身形三十二相，於一一相，亦念亦觀，皆令明了；隨所見相，見青光明；於彼光相，專精繫意，無令心亂。作是念時，而誦是咒：『哆絰他
    <span>
    </span>
    毘視林婆毘視林婆  鬱頭波馱避耶  毘視林婆  斯那婆頗羅斯那婆  頗羅阿之冕那多他恀  
    阿冕那多他恀  復噓多俱致毘視林婆  毘視林婆  莎訶』如是一相，在於前心，□□專念，不起亂想。然後誦此陀羅尼咒。乃至念於佛身相中，青色出光；彼光出已，從行者頂入。爾時安心，甚莫驚怖。於自身中，見於此光，如彼青色。念此青光，於自身中，各各支體，處處遍行。乃至一切身中火然，見火然已，乃至成灰，及四方風，來吹散滅。如是念時，見於自身無有一相，唯有空在；乃至十方皆悉見空，不見一色。如是念佛青色力緣，誦持於咒，成就此行。善男子！若復有人，如是繫念，不散亂心，學四禪地依止，心念陀羅。而彼眾生，一切業障，煩惱障、法障，罪業皆盡。唯除五逆，破毀正法，誹謗聖人。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    菩薩念佛三昧經云：「正念諸法真如之相，是名念佛。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大集念佛三昧經云：「當知如是念佛三昧，則為總攝一切諸法。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大集賢護經云：「若有比丘、比丘尼，優婆塞、優婆夷，清淨持戒，具足諸行，獨處空閑，如是思惟：於一切處，隨何方所，即若西方阿彌陀如來。是人爾時如所聞已，端坐繫念，專心想彼阿彌陀如來，如是相好，如是威儀，如是大眾，如是說法；如聞繫念，一心相續，次第不亂。或經一日，或復一夜，如是或至七日七夜。如先所聞具足念故，是人必睹阿彌陀如來、應供、等正覺也。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「得見彼佛，有三因緣：一者、緣此三昧，二者、彼佛加持，三者、自善根熟。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「譬如有人，持赤栴檀示愚癡人；而彼癡故，起臭穢想。主人告曰：若不信者，應先嗅嘗，為臭為香；亦應觀察是檀光色文彩。然彼愚者，轉生憎惡，以手捻鼻，不肯嗅聞，掩閉其目，不肯觀視。如是來世有惡比丘，憎惡是經，其事亦爾。彼惡人輩，不知修習身戒心慧，愚癡無智，猶如啞羊，頑騃很弊。彼諸惡人，又薄福故，雖復得聞如是妙典，正念諸佛現前三昧，不用書寫，不能讀誦，不能受持，不能思惟，不能為人宣揚廣說。又亦不能廣生隨喜，云何能得如說修行？」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「若有菩薩深樂廣宣，復欲思惟如是三昧者，當先護持清淨戒行、不缺戒行、不染戒行、不汙戒行、不濁戒行、不著戒行、不動戒行、不被訶戒行，智者所讚戒行，聖所愛敬戒行，應當念知如是諸戒也。彼出家菩薩，應當依彼波羅提木叉，成就威儀，成就眾行，乃至成就微塵數等戒行，清淨活命。於諸戒中，當念成就。應信甚深不得著忍。於空、無相、無願、諸法中，聞說之時，心不驚怖，無有悔沒。以是因緣，成就清淨戒行，乃至聖所愛敬戒行也。若有出家菩薩，取著色，受持禁戒，修行梵行；如是取著受、想、行、識，受持禁戒，修行梵行；修行已，作如是念：我今如是持戒，如是苦行，如是修學，如是梵行，願我未來得生天上，或生人間，自在有生，受諸果報。以是因緣，成就不清淨戒，乃至聖者所不愛戒。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「具足四法，得是三昧：一者、不著一切外道語言，二者、不樂一切諸愛欲事，三者、常不遠離頭陀功德，四者、常厭三界諸有生處。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大樹緊那羅王所問經云：「菩薩成就四法，不離見佛。何等為四？自往見佛，亦勸眾生；自往聽法，亦勸眾生；自發菩提心，亦勸眾生發菩提心；常不捨離念佛三昧；是為四。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    觀佛三昧海經云：「一者、持戒不犯，二者、不起邪見，三者、不生憍慢，四者、不恚不嫉，五者、勇猛精進，如救頭然。行此五事，正念諸佛微妙色身，令心不退，亦當讀誦大乘經典，以此功德，念佛力故，疾疾得見無量諸佛。見諸佛者，獨一心淨，不與他共。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「未來眾生，其有得是念佛三昧者，視佛諸相好者，得諸佛現前三昧者，當教是人密身口意，莫起邪命，莫生貢高。若起邪命及貢高法，當知此人是增上慢，破滅佛法，是惡魔伴，如是惡人，雖復念佛，失甘露味。此人生處，以貢高故，身恆卑小，生下賤家。此邪命業，壞敗善根，猶如狂象壞蓮華池。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    寶雨經云：「菩薩成就十種法，生清淨佛剎：一、成就于戒，無缺、無雜、無點汙。二、為一切有情心得平等。三、能成就廣大善根。四、於利養、名稱、恭敬、讚歎，心常捨離，無所染著。五、得清淨信，心無疑惑。六、常修精進，離懈怠心。七、能入寂定，無散亂心。八、能得多聞，而無惡慧。九、成就利智，非鈍根性。十、有慈悲性，無損害心。若有菩薩，成就一法，得無缺減，無少違犯，鮮白清淨，即得具足成就十法。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    諸法無行經云：「我未曾見聞，慈悲而行惱，互共相瞋恚，願生阿彌陀。若人如恆河，惡口加刀杖，如是皆能忍，則生清淨土。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大乘入楞伽經云：「十方諸剎土，眾生菩薩中，所有法報佛，化身及變化，皆從無量壽，極樂界中出。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「大慧汝應知，善逝涅槃後，未來世當有，持於我法者，南天竺國中，大名德比丘，厥號為龍樹，能破有無宗，世間中顯我，無上大乘法，得初歡喜地，往生安樂國。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    月燈三昧經云：「是人臨欲命終時，悲慧勇猛彌陀佛，是佛為現住其前，以持如是三昧故！得見十力稱所求，及諸聲聞住其前，決定生彼安樂國，以持如是三昧故！」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如來智印經云：「若有書寫此法印，請誦宣示為人說；此功德身不可議，佛子當生極樂國。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十住斷結經神足品云：「西方去此無數佛土，有佛名無量壽。其土清淨，無婬怒癡，悉同一心；皆由蓮花中生，不因父母情欲生也。純是童男，亦無女形，無大小便；以禪悅樂法，無想念識，以為飯食，共相敬念，如父如母。欲生彼國者，可發誓願。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大乘莊嚴寶王經云：「觀自在菩薩變現種種，救度無數百千萬俱胝那庾多有情，令得往生極樂世界，見無量壽如來，得聞法要，皆令當得成菩提道。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大般若經云：「是菩薩摩訶薩，由與般若波羅蜜多恆相應故，從此處沒，生餘佛土。從一佛國，至一佛國，在在生處，常得值遇諸佛世尊，供養恭敬，尊重讚歎，乃至無上正等菩提，終不離佛。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「若菩薩，暫一睹見佛形像已，乃至證得無上菩提，終不捨於念佛作意。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「是菩薩，為聽法故，常樂見佛。若聞如來在餘世界，現說正法，即以願力往生彼界，恭敬供養，聽受正法。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「善男子、善女人等，信樂廣大，能依妙色、聲、香、味、觸，修廣大施；修此施已，復能種植廣大善根；因此善根，復能攝受廣大果報，專為利樂一切有情。於諸有情，能捨一切內外所有，彼迴如是所種善根，願生他方諸佛國土，現有如來，宣說如是甚深般若無上法處；彼聞如是般若法已，復能安立彼佛土中無量有情，令發無上正等覺心，修菩薩行，示現勸導，讚勵慶喜，令於無上正等菩提，得不退轉，由斯圓滿所發大願，速證無上正等菩提。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「若菩薩，能正修行一相莊嚴三摩地者，疾證無上正等菩提。若善男子、善女人，欲入如是三摩地者，應處空閑，離諸喧雜，結跏趺坐，不思眾相；為欲利樂一切有情，於一如來專心繫念：審取名字，善想容儀。隨所在方，端身正向，相續繫念此一如來，即為普觀三世諸佛。所以者何？一佛所有無量無邊功德辯才，等一切佛。三世諸佛，乘一真如，證大菩提，無差別故。若精勤修學，得入如是一相莊嚴三摩地者，普能了達無量無邊殑伽沙等諸佛法界無差別相。亦能總持無量無數殑伽沙等諸佛菩薩已轉，未轉無上法輪。一一法門，皆能了達甚深義趣，宣說開示辯才無盡，勝阿難陀多百千倍。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大智度論云：「莊嚴佛界事大，獨行功德不能成故，要須願力。譬如牛力，雖能挽車，要須御者，能有所至。淨世界願，亦復如是。福德如牛，願如御者。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「念佛三昧，能除種種煩惱，及種種罪。又有大福德，能度眾生。是諸菩薩，欲度眾生，諸餘三昧，無如此念佛三昧福德，能速滅諸罪者。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「菩薩有所見色，皆是佛色。念佛三昧力故，於色不著。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「若遠離諸佛，便壞諸善根，沒在煩惱。自不能度，安能度人？」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「如少湯投大冰池，雖消少處，反更成冰。菩薩未入法位，若遠離諸佛，以少功德，無方便力，欲化眾生，雖少益利，反更墜落。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「行生忍故，一切眾生中發慈悲心，滅無量劫罪，得無量福德。行法忍故，破諸法無明，得無量智慧。二行和合故，何願不得？以是故，菩薩世世常不離佛。復次，菩薩常愛樂念佛故，捨身受身恆得值佛。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「世人精進持戒者，於念佛三昧，心得定時，罪垢不障，即得見佛，聞佛說法，音聲清了。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「若離有佛國者，雖受人天樂，不知是佛力所致，與畜生無異。若一切佛不出世，則無三乘涅槃之道。常閉在三界獄，永無出期！」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又云：「菩薩得無生忍受記，更無餘事。惟行淨佛世界，成就眾生；見不淨世界相，願我國土無如是事。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    攝大乘論本云：「菩薩念佛法身，由七種念。應修此念：一者、諸佛於一切法得自在，轉於一切世界，得無礙通故；二者、如來其身常住，真如無間，解脫垢故；三者、如來最勝無罪，一切煩惱及所知障，並離繫故；四者、如來無有功用，不作功用，一切佛事無休息故；五者、如來受大富樂，清淨佛土，大富樂故；六者、如來離諸染汙，生在世間，一切世法不能染故；七者、如來能成大事，示現等覺、般涅槃等，一切有情未成熟者，能令成熟，已成熟者，令解脫故。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    有宋高僧傳云：「唐法照問文殊言：『末法凡夫，去聖時遙，知識轉劣，垢障尤深，佛性無由顯現；佛法浩瀚，未審修行如何法門，最為其要？惟願大聖，斷我疑網！』文殊報言：『汝今念佛，今正是時！諸修行門，無過念佛；供養三寶，福慧雙修，此之二門，最為徑要。所以者何？我於過去劫中，因觀佛故，因念佛故，因供養故，今得一切種智。是故一切諸法，般若波羅蜜，甚深禪定，乃至諸佛，皆從念佛而生。故知念佛，諸法之王。汝當常念無上法王，令無休息。』照又問：『當云何念？』文殊言：『此世界西，有阿彌陀佛。彼佛願力不可思議，汝當繼念，無令間斷。命終之後，決定往生，永不退轉。』」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐慧日，至北印度健馱羅國，王城東北大山，觀音像前，七日叩頭，斷食，至誠祈請。觀音空中現紫金色相，長一丈餘，坐寶蓮華。垂右手，摩日頂曰：「汝欲傳法，自利利他，西方淨土，極樂世界，阿彌陀佛國，勸令念佛、誦經，迴願往生；到彼國已，見佛及我，得大利益。汝自當知：淨土法門，勝過諸行。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    死心禪師云：「清珠下於濁水，濁水不得不清；佛念投於亂心，亂心不得不佛。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
