
<html>
<head>
<meta http-equiv=Content-Type content="text/html; charset=Big5">
<title>圓瑛大師文集—雜記</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW link=blue vlink=purple background="../books/textbackground.jpg" class="Normal" bgcolor="#ffffff">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>圓瑛大師文集—雜記</span></b><b><span
lang=EN-US style='font-size:36.0pt;font-family:標楷體;
color:#FF6600'></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>圓瑛大師著</span><span lang=EN-US style='font-family:"Times New Roman";
color:#003300'></span></p>
  <p class=MsoPlainText align=center style='text-align:center'><span
style='color:#003300'>洪啟嵩</span><span style='
color:#003300'>、黃啟霖主編</span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span lang=EN-US><a
href="#a01">天童寺舍利塔記</a></span></p>
  <p class=MsoPlainText align=center style='text-align:center'><span lang=EN-US><a
href="#a02">藥師琉璃會碑記</a></span></p>
  <p class=MsoPlainText align=center style='text-align:center'><span lang=EN-US><a
href="#a03">觀世音菩薩應現記</a></span></p>
  <p class=MsoPlainText align=center style='text-align:center'><span lang=EN-US><a
href="#a04">南洋吉隆坡觀音閣碑記</a></span></p>
  <p class=MsoPlainText align=center style='text-align:center'><span lang=EN-US><a
href="#a05">改建三藏塔記</a></span></p>
  <p class=MsoPlainText align=center style='text-align:center'><span lang=EN-US><a
href="#a06">廈門南普陀寺記</a></span></p>
  <p class=MsoPlainText align=center style='text-align:center'><span lang=EN-US><a
href="#a07">漳州南山寺請藏經記</a></span></p>
  <p class=MsoPlainText align=center style='text-align:center'><span lang=EN-US><a
href="#a08">方城山羊角洞記</a></span></p>
  <p class=MsoPlainText align=center style='text-align:center'><span lang=EN-US><a
href="#a09">濤音院永年蘭盆會記</a></span></p>
  <p class=MsoPlainText align=center style='text-align:center'><span lang=EN-US><a
href="#a10">方廣寺冬至義山燄口會田碑記</a></span></p>
  <p class=MsoPlainText align=center style='text-align:center'><span lang=EN-US><a
href="#a11">鼓山廨院開浦碑記</a></span></p>
  <p class=MsoPlainText align=center style='text-align:center'><span lang=EN-US><a
href="#a12">上海普濟寺化私為公記</a></span></p>
  <p class=MsoPlainText align=center style='text-align:center'><span lang=EN-US><a
href="#a13">七塔寺病僧院記</a></span></p>
  <p class=MsoPlainText align=center style='text-align:center'><span lang=EN-US><a
href="#a14">七塔寺普同塔記</a></span></p>
  <p class=MsoPlainText align=center style='text-align:center'><span lang=EN-US><a
href="#a15">古華老和尚紀念碑記</a></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a01></a><span style='color:#333399'>天童寺舍利塔記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫法身常住，本無去以無來；舍利光明，時或隱而或顯。惟<span>&nbsp; 
    </span>釋迦文佛，願切悲深，念末劫眾生，障重福薄，機薪既盡，鶴樹潛輝，金棺自舉，繞拘尸羅城，寶炬不燃，入火光三昧，碎金剛身而為舍利（譯骨身）留人間世以作福田。八王自捧金罈，各國競建寶塔，迨阿育王之登極，造八萬四之浮圖，此舍利塔之所由來也。圓瑛前聞印度有僧，看守舍利寶塔，置瓶案上，至誠懇切以拜求，為日既久，舍利從空而飛入，時來時去，倏有倏無，感應道交，神妙莫測。曾有檳榔嶼，極樂寺。本忠老和尚，欲探佛蹟，往詣月邦，虔禮舍利，請求供養，承贈廿一骨身，擬建五峰寶塔。圓瑛拾五年，講經南洋群島，駐錫極樂精藍，因辦開元慈兒院，思籌教養基本金，冀藉法施因緣，完成慈善事業。適逢本老和尚，正在建造寶塔，供奉十八舍利，永鎮千古道場，尚餘三顆，持贈於余，欣然拜受，頂禮通宵，夜半忽睹祥光，明晨瞻視，儼然四顆，信精誠之專注，故聖應以昭然。於是發心建塔，歷年未遇檀那。迨至民國庚午，被選住持本山，爰有浙江吳興信徒，顧邢明心，夙植靈根，久培德本，悲心遠大，志願恢宏，欲益無盡眾生，以成不朽功德。遂將建塔之事，勸請獨力捐資，為作廣大福田，併可莊嚴佛剎，聞之欣諾！由是運石鳩工，經始於甲戌仲冬，落成於乙亥季夏，用記因緣於此，俾贍禮斯塔者，知所由來也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a02></a><span style='color:#333399'>藥師琉璃會碑記（代智法師）<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫自性智燈，輝天鑑地；大光明藏，耀古騰今。悟此者法燈常遍照，是謂燃無盡燈，供無盡佛也。其或未明諦理，當策事脩，藥王為法焚軀，施度圓滿；比丘燃指供佛，宿債畢酬。既身見不存，而我執自破。但身為內財，捨者固難其人，財為外物，施之自易其事。智圓欲脩十願五供之第三，用報四恩九有於萬一。雖不能強人捨身求菩提，自應勸人燃燈脩法供。由是合集信心，組成一會，名曰藥師琉璃會。遞年九月滿日，藥師如來，聖誕良辰，啟建道場，一晝夜功德，燃燈懸旛，禮懺施食。藉勝會之良緣，佈福田之善種，消災滅罪，益算延齡。伏願</p>
  <p class=MsoPlainText>佛光照燭，共出長夜之昏衢；智眼圓明，普矚大千之沙界。茲將在會芳名刊之貞石，碑垂不朽，昭示將來。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a03></a><span style='color:#333399'>觀世音菩薩應現記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫法身離相，本絕去來，妙應隨機，普門示現。菩薩從聞思脩，入三摩地，上合諸佛慈力，下同眾生悲仰，得二殊勝，發三妙用，三十二應，十四無畏，四不思議，一身不分而普現，萬機咸應以無違，自在成就，福備眾生，無作妙力，詎小智所能測度哉？余十九歲發心出家，至福州鼓山湧泉禪寺，見法堂內供一白磁觀音菩薩像，妙相莊嚴，迴非人力所製。惜衣間有一裂縫，不禁撫膺太息！欲識原因，問一耆德，答曰：此像是菩薩自力所成，昔江西有一陶家，製磁為業，一日裝白磁碗滿窯燒之，迨開窯不見磁碗，惟見菩薩像，卓立窯中，色相圓滿，光明晃耀，舉家歡喜，歎未曾有，遠近聞風，咸來瞻禮供養。一夕菩薩託夢於陶師，囑將其像送供福州鼓山。有司具奏其事，朝廷遣使欲請入宮供奉；是夕菩薩復託夢於寺主，曰：明日朝廷有使來山，欲將我像移供宮中，我願在山，汝可用小槌在我身衣一敲，以慰我願。黎明寺主依言持槌擊之，衣上裂一長縫，使至見有裂紋，用以奏聞，遂不移供焉。以後凡祈晴禱雨，迭彰靈應。至民國十六年，忽然不見，未知何往。今普陀頂山自文質老和尚重興以來，大開法席，而與前後寺成鼎足之勢，道風日振。一日大寮內，取水之大銅勺，銅柄上忽現全身，圓滿端嚴，初疑人畫。用水洗之，愈洗愈明，以布拭之，愈拭愈顯，令人生敬。文老和尚以菩薩垂慈，現希有事，我等自應生希有心，珍藏供奉，永鎮山門，囑余為記。於是歡喜讚歎，敬敘菩薩大悲方便願力云爾。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a04></a><span style='color:#333399'>南洋吉隆坡觀音閣碑記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>竊以世尊三祇煉行，百劫脩因，福慧雙圓，智悲並運。時至機熟，則兜率降神，感應道交，于毘耶誕跡，無非為一大事因緣故，出現于世。迨白馬逾城，青山斷髮，六年脩苦行，餐麥飯以充饑，半夜睹明星，坐菩提而成道。由是悲心莫置，華嚴演一乘之音；大教難投，方便歷三時之漸。應機說法，為實施權。直至法華開演，等賜醍醐，大事因緣，于茲始畢。我鼓山<span>&nbsp; 
    </span>善慶老和尚，慧根夙植，宏誓在懷，乘大願輪，披精進鎧，不負靈山之囑，示生末法之秋。籍閩建甯官姓名家，父諱先瑞，母葉氏，甚愛之。迨至長成，卓爾抱不凡之志，飄然有出世之思，視富貴若浮雲，念人生如閃電。欲皈心法苑，揮手塵囂，割愛辭親，稟師祝髮。逕至鼓山湧泉禪寺，鶴峰老人，一見器之，乃為拔剃，字曰善慶，派名常月。稟尸羅于妙蓮律師，得心印于古月宗師，法派復月，得法後，至檳城輔妙老人興建鶴山極樂禪寺，歷十數寒暑，不憚艱辛。癸卯年，請回鼓山宏傳大戒，座下徒眾千有餘指。甲辰春，有護法信女，葉門李氏，請住本閣。善公天性慈良，孝心純篤，雖捨俗出家，而於父母養育之恩，縈縈在念。屢思將俗資搆一小院，奉祀師親香火，用報深恩。遇此因緣，適投本願，遂承接住持。後欲擴充規模，乃自傾囊缽，添建廂房，創興後殿，經營四載，厥功告成。遠近聞風，口碑載道。建法幢於遐城，航寶筏于迷津。究亦乘願利生，為一大事因緣，出現于世也。丁未秋，瑛自明州天童寺遠涉重溟，敦請舍利玉佛，回國供奉。道過檳城，棲錫極樂禪寺，公與說顛末，囑為小序，欲泐諸石。自思天資譾陋，賦性庸愚，徒有虛名，毫無實學，而公平生之事業巍巍，豈片言所能道哉？但既承嘉命，免竭枯禪，聊摭俚詞，略述事功于萬一云爾。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a05></a><span style='color:#333399'>改建三藏塔記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>聖人垂跡，隱顯無方，豈僅生前弘化利生，普度一切，乃至滅後，以身餘分，饒益當來。如我佛釋迦牟尼如來，在世以音聲而作佛事，度三權而歸一實；涅槃之後，碎金剛身而為舍利，分布南閻浮提，以為殊勝因緣。阿育王造八萬四千寶塔，增長福力。劉薩訶聞會稽鄮嶺鐘聲，禮拜滅罪，此其證也。唐三藏玄奘法師者，再來人也。內祕菩薩行，外現比丘身。託質中華俗姓陳，本名褘，慧性天生，高才俊又，為世家之後。其兄長捷法師，先師出家，日與講授佛法精理，旁兼巧論。年十一，誦淨名法華二經，卓然有遠大志，遊歷講肆，達耳入心。智慧多聞，罕與為匹。年二十一，誓往月邦，窮探聖教。至年二十九，於貞觀三年三月，發足西遊，撫孤松而立讖（我西去，汝西向。我東歸，汝東向。），挺隻影以遄征。冒風雪，勞瘁不辭；望平沙，勇猛邁進。備經危難，始達高昌。高昌王給以貨資，輾轉將送。初至西域，先依那蘭陀大道場，戒賢法師，習唯識宗。後乃遍遊一百五十餘國，經歷一十六年，博探三藏，遂亂五天。於貞觀十九年松乃東向，師果遄歸。正月二十四日，帝敕道俗爭迎，西郊充塞，面奉天顏，談敘佛法。奏陳翻譯，敕住弘福。所譯經論，七十三部，綜計卷帙一千有奇。創立慈恩宗派，誓生兜率陀天。享壽六十有五，不違世相，示現無常。帝敕用金棺銀槨，殯於白花原。復敕改葬樊山，後竟遭寇亂，毀塔取棺，金陵沙門，取頂骨南歸，建塔於南郊大報恩寺東崗之上，前奉師像以祀之，以為末法敬田。前歲塔毀，復迎頂骨，改建於龍舟山。法師遺德在人，慈光未泯，實與釋迦如來舍利後先相映者也。乃為頌曰：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>慈恩宗主，聖澤汪洋，遄征西域，志益此方。翻經譯論，法水流長，</p>
  <p class=MsoPlainText style='text-indent:24.0pt;'>機薪既盡，應火云亡。猶餘頂骨，放大光芒，爭迎建塔，遺德彌彰。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a06></a><span style='color:#333399'>廈門南普陀寺記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>南普陀寺者，鷺島精藍，禾山古蹟。五老開芙蓉於後，太武插雲霄於前。驪龍探珠，吞吐日月，飛鳳揚舌，翕嗽煙霞。左右鐘鼓並陳，風雨晦暝若擊。巖泉清冷，即此可以濯纓，石洞玲瓏，惟斯差堪駐錫。一真實際，本來法界三千，無盡巖前，天然羅漢五百。水光山色，梵唄潮音，足以極視聽之娛，信可樂也！凡遊鷺門者，無不探奇覽勝於茲焉。開山於唐慧日禪師，忠懿王為建普照寺。宋文翠老人，繼振宗風。元明間廢興不一。明崇禎十三年，了蘊長老鼎而新之。及清康熙間，施侯始更今名。後葛山蔡新公於南山，親迎景峰禪師還山，重枻玄津，繼有圓成、有忠、佛日諸老，燈燈續燄。迨光緒二十一年，孝廉陳公宗超，率眾恭請喜陞上人來主法席，百廢俱舉，延公觀察，請宏戒法。劉公慶汾觀察，請鑿放生池。民國九年，轉塵瑞等二監院，請轉逢上人還山住持，領眾行道，而監院力任募建大殿。十年春開工，推廣舊址，規模宏壯，二年告成。寶殿莊嚴，稽首煥五雲之色；金容晃耀，凝眸舒千日之光。地靈人傑，法幢高建，法門之興隆定可卜也！因敬為之記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a07></a><span style='color:#333399'>漳州南山寺請藏經記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>蓋聞黃金佈地，須達多大啟祇園；白馬馱經，漢明帝廣營梵剎。興隆三寶，利益群生。為佛國之金湯，作法門之屏翰，詎非乘願再來者哉？漳紳劉翁金榜居士，天性仁慈：夙懷慷慨，信佛尚道，樂善好施。內祕大心之行，深本難思，外現長者之身，高風可仰。聞閩僧妙蓮大和尚，開創南洋檳榔嶼極樂寺，規模弘壯，梵剎莊嚴，為南洋各寺廟冠。道風遠播，聲名洋溢乎馬來，法雨宏施，教化流通於星島。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>翁躬親其範，深嘉其德，延請重興南山寺，不數年，百廢俱舉。暮鼓晨鐘，普醒大千世界；玄機密印，宏開不二法門。 
    翁于南山寺厥功偉哉！然生平功德，指不勝屈，獨建星洲雙林寺，普陀寺，而鼓山雪峰，極樂天童，永寧白塔：諸大剎，皆樂捐巨資，廣作佛事，此即<span>&nbsp; 
    </span>翁信佛尚道之明證也。至若賑救災區，周急貧里，矜孤恤寡，濟弱扶危，靡不慨解囊金，奉行陰騭，此即&nbsp; 翁樂善好施之事實也。今南山寺佛僧雖備，法寶未全，敬請藏經，圓成三寶，為眾生良祐福田，作末法人天眼目，其殊勳偉業，當與茲山並峙千古矣。是為記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a08></a><span style='color:#333399'>方城山羊角洞記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>嘗聞老氏有言：「道可道，非常道。名可名，非常名。」猗歟！道之為道，玄之又玄，其為眾妙之門也宜乎！吾國立教，自古有三，精研三教聖人，施化之意，無非欲人先破我執，故曰三教同源。故德云：「一道一釋一儒流，三人共話幾春秋。不知說箇何年事，直至於今笑未休。」奈教門各立，以致淺識之情見分歧。或曰：三教，有經世、忘世、出世之別，何以克同？此正淺識者流，不知經世忘世出世，俱屬無我之大用，用從體起。孔子設若有我，但為一己之私，何以經世？佛老果然絕世，但為自度之計，何以利生？是知由無我方能經世，由利生方見無我，三教聖人體用該攝，其揆一也。祗緣世人我執根深，無論智愚賢不肖，日馳逐於財色名食睡之場，用盡機智，莫非為一我身，故聖人因機設教，對症施方。佛曰：「諸法本無我，亦復無我所，我既叵得，夫復何求？」老氏曰：「吾有大患，為吾有身。及吾無身，吾有何患，身見不立，我見胥亡。」孔子曰：「克己復禮，天下歸仁」。一己之私欲既去，無為之治化斯臻。三教之旨，同條共貫，故得鼎立世間，並行不悖也。浙江地處海濱，山多名勝，天台雁蕩，為佛教道場，會稽蘭亭，固名人遺蹟，而台州方巖，亦浙東名勝之一。雲霧西境，巍然挺峙。獨出群峰之表，其頂方平，週圍五十里，高三百丈，巖竇清幽，俱為三教高人脩養心性之所。有寺構於巖北，緣梯而上，法界天開，為緇衣安禪蘭若。又有小斗，列於巖西立壁之中，紅塵隔絕，名為儒晦跡之區。（即明嘉靖祭酒謝鐸讀書處）羊角洞，在於巖之南，向傳有神明在焉。或大風疾往疾來，採雲時出時入，月必數次。春夏之交，濃煙香霧，經旬不散。中聞人語，祇聽其聲，莫睹其形，殆非奇異者歟！即洞之景言之，峰巒具烏兔獅蟾之狀，巖石有蛙魚鸞鶴之形，五馬列陣於前崗，龜蛇守衛於水口，吸處懸葫蘆於峭壁，靈源接甘靈於瑤天。如灑瓊漿，如噴玉液。澄瑩不滓，飲之則心目清明：雲樹青蒼，遠接蓬萊之色。巖花熏馥，直追閬苑之香。造物生此天然奇境，或將有待者焉。迨至前清同治初間，有道者陳少谷，心懷利濟，志尚虛無，見聖蹟之天生，知靈秀所鍾毓。於是飄然離俗，以遂其棲偃白雲之志願，洞旁隙地，堪以容膝。即結丹灶而鍊汞金，鼓天池而嚥玉液。孤身隻影，樂道於茲。初無人識，後有樵者，見而異之，詢其姓氏，歸告鄉閭，往觀之者眾，觀其神光煥發，知為道行崇高，咸生敬信之心。集資為營院觀，構樓屋數楹，莊嚴像設，香火因緣，於斯以啟。陳少谷道者以信徒既眾，道念彌堅，及其道果圓成，感白牛而代步，日騎出入，見者愈深羨慕之私，道風遠播，問道者不憚千里而來。機教相投，得益者，何可屈指而計！迄今殿閣擴充，規模丕振，此固地靈人傑，亦人傑而地愈靈之明驗矣。余少安儒業，冠預僧倫，而於老氏之學，亦嘗游心。夫陳少谷道者，其道林之雄乎！闢靈觀於人間，作迷津之寶筏，化機既畢，人牛俱寂於塵寰，抑將駕返方壺，神棲員嶠矣。其徒周明義等，親承祖道，繼闡玄風，與余神交有素。今春劉君文治旋里，託帶朵雲，囑為是記。自慚見聞譾陋，祇得勉竭枯禪，用結文字因緣，以博一笑云爾！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a09></a><span style='color:#333399'>濤音院永年蘭盆會記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫如來深慈普被，統七趣而不遺；法食無遮，施三檀之勝益，加持花米，建立道場。藉以圓觀之功，出生無盡；示以真言之法，微妙難思。會啟蘭盆，風遺竺典。度親靈於彼岸，濟鬼趣之沉淪。大孝堪追，洵一時之盛事，真誠可感，為千古之良箴。戒幸薄植善根，得聞佛法，欲建永年蘭盆勝會，為作法施之益，以成普濟之功。邀集慈善仁人，捐資置產，每歲中元令節，啟建蘭盆勝會，禮懺施食，煉疏化財。承斯功德，濟彼幽冥。均沾法味，化熱惱而作清涼，頓悟真歸，出昏衢同登解脫。是為記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a10></a><span style='color:#333399'>方廣寺冬至義山燄口會田碑記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫仁者，慈德及物之謂也。天道好生，人心惻隱，未嘗非仁之流露也。然施于生存猶淺，澤及死後彌深。故（協同）仁二局，捐資行善，置買義山。念尸骸之暴露，營窀穸以掩藏。入土為安，以免飄零之苦；頻年無祀，難禁饑餒之嗟。長夜漫漫，幽魂寂寂，非仗<span>&nbsp; 
    </span>仁人之薦拔，曷令苦趣以超昇？今有鄉董某某恆懷樂善之心，特啟利孤之會，邀集同志，捐助資財，購買民田十畝，永存敝寺。每逢冬至佳節，判施摩伽斛食，得甘露以均沾，俾仁風而永扇，爰紀數詞，用泐諸石，是為記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a11></a><span style='color:#333399'>鼓山廨院開浦碑記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>嘗聞帝堯之世，洪水橫流，禹疏九河，天下平治，拯四民於泛濫，俾五穀以豐登，偉債奇功，永垂後世。自是以降，開決江河，疏通溝澗，洵稱美舉！仁人善士，靡不贊成。而我鼓山，國初之時，聚僧數千指，常住淡泊，齋糧不敷，大眾各出缽資，置買民田二百餘畝，坐址廨院門前，洋埵a方，雖近大江，只有小浦，年久壅塞，水路不通。久雨則山水充溢，禾苗多浸溺之虞；大旱則江潮莫入，稻粱無成熟之望。以致該田，每每失收。前住老和尚，常欲議開新浦，以保僧糧。奈鉅款難籌，旋議旋息。至<span>&nbsp; 
    </span>蓮公大和尚主席，發宏誓願，無利不興，十方衲子，聞風而集，則僧眾愈多，齋糧愈形不足，遂公議將南北園祖手所種荔樹四十八株，年久無有果實，擬將砍賣，以為開浦之費。迺蒙&nbsp; 
    林大護法景熙籌助洋蚨六百元，添買陳黃吳三姓之田，方能開濬，自後水旱無虞，非特常住無失收之患，即附近民田，亦均沾利益。此誠&nbsp; 蓮公開濬之功，與&nbsp; 
    林君贊襄之德。 蓮公復思先人創業維艱，迺于南北院重種荔樹二百餘株，繼培祖業。迄今果實豐盛，常住獲益殊多。可見世間諸事，自應通權，未可固執。倘後荔樹枯而無果，亦可砍賣重栽，以將此款，為常住公益之用。蓋當砍伐荔樹，曾經稟官給示，今將示諭，另泐諸石，以免後人諍論。瑛係本山具足弟子，出外參方十載。今日旋歸常住，囑記其事，聊摭數語，俾來哲知所由焉。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a12></a><span style='color:#333399'>上海普濟寺化私為公記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫如來之教，修因剋果，菩薩之行，捨己利他。一切眾生，如能依如來教，力行菩薩行，勤修六度，疾趣一乘，修因剋果，自是意中事耳。上海普濟寺德松老和尚，其徒壽冶和尚，內祕菩薩行，外現比丘身，為法為人，運悲運智，豈凡情所能測哉！按德松老和尚，法諱永通，應跡浙江寧波，俗姓張，年廿二歲，禮江蘇如皋縣圓通庵瑤峰老和尚，受度出家。光緒廿二年，於杭州昭慶寺受具足戒，參學鎮江金山寺六年。後朝五臺<span>&nbsp; 
    </span>文殊大士；到山掛單，心生感慨，惜無十方叢林，為南北僧俗，朝臺方便，食宿處所。遂於北臺頂&nbsp; 無垢文殊大士前，至誠發願，願在南方，得開道場，無論大小，自願擁護五臺常住。又願 
    大士慈悲，先令五臺有人發心，開創十方叢林，接待朝臺僧俗，則弟子方可滿願。 聖意冥加，不久於宣統元年，有乘參恆修二師朝禮五台，覺台山寒苦。由是發心，於北台頂創建廣濟茅蓬，接待十方朝台僧俗。繼有果定老和尚，由廣濟而興碧山十方普濟禪寺，繼任廣慧老和尚得南北各方護法贊助，將碧山普濟寺完成十方道場。德松老和尚，亦承&nbsp; 
    大士加被之力，於民國四年，接往上海普濟庵，逐漸擴充，改建普濟寺，逐年餘資，分供五台，不忘本願也。民國廿三年，復將所積缽資參千元，親交廣慧老和尚，與碧山置莊田一處，地名羊圈，年收小米廿四擔，以充十方僧眾道糧。其徒壽冶和尚，江蘇無錫縣袁氏子，年廿一歲，於本寺依德松老和尚出家，得戒於寶華山德寬大和尚，受法於五台碧山普濟寺廣慧老和尚。廿八年七月，承紹普濟法席，此即德松老和尚德蔭所致。而壽冶和尚，自廿二年住持上海普濟寺以來，能繼承師志，每歲盈餘之款，均助碧山，可謂師徒志同道合者矣！此次邀請十方諸山道友，護法居士，為作證明，將上海普濟寺全部產業，永遠獻與五台山，碧山十方普濟禪寺為下院，立據勒石，以垂永久。誠所謂難師難徒，善行菩薩之道，利人利己，莊嚴佛土之因也！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a13></a><span style='color:#333399'>七塔寺病僧院記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>原夫菩薩三祇煉行，百劫脩因，欲期四智圓成，必假二嚴俱備。二嚴者，福之與慧也。究之不出正助二行，正行以脩慧，助行以求福。是知求福之端，不一而足。然雖方便無量，古云：百福田中，以看病為第一。至若成就病人，則更有不可思議者焉。倘能成就乎超塵絕俗，立志脩道者，其功德判若天淵。昔薄拘羅尊者，以阿梨勒果，施一病僧，遂感五不死之報。初生現異，母以為怪，置之熬盤，火不能燒；復置釜中，湯不能煮；復拋江中，水不能淹；巨魚吞之，魚不能噬；魚為人獲，剖腸得之，刀不能傷；投佛出家，證阿羅漢果，即此可為布施病僧，獲福之明證也。蓋三界無安，眾苦逼迫，生老病死，舉世皆然。惟捨俗出家，參方訪道之士，山川跋涉，冒寒暑以雲遊，病恙縈纏，罹痛苦而莫告，形影相弔，舉目無親，匪怙匪依，最可憐憫。衲竊念乎此，不禁惻然！每欲創建病僧院，安處往來病僧，以便醫養幻軀，滋培道器，無奈經費維艱，有願莫償。迨今秋有本寺護法<span>&nbsp; 
    </span>陳大居士，內祕外現，性善心慈，來寺修建道場，與談及此，遂感夙因頓發，獨力贊成。即日庀材，起造房舍，復捐貲置產，以為常年醫藥之需，由是十方病僧，受其惠澤，豈淺渺耶！凡養病諸師，當知感謝，應生慚愧。須念四大無常，身為苦本，浮生若夢，幻質匪堅，色力剛強固宜勤脩道業：疾苦困厄，尤當力故病魔，趁此一息尚存，四事具足，擊破末後牢關，跳出生死苦海，庶不負出家之志並護法成就之功也！聊摭數語，用泐諸石。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a14></a><span style='color:#333399'>七塔寺普同塔記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫出家之法，割愛辭親，離塵捨俗，參方訪道，撥草贍風，僕僕風塵，專為己躬大事，迢遙雲水，惟憑隻影前蹤，從上諸祖，建設叢林，雖為十方衲子參學起見，亦為老病死苦，庶養生就醫，各得其所，安身立命，自有其處。而我七塔報恩禪寺，自前清光緒間，由地方紳耆公請先師慈運老和尚住持，遂矢志中興，十方道場，不十年百廢俱舉，規模完成，雖有如意寮以為診病之區，而養老堂、普同塔尚付闕如。圓瑛民國十八年，接主報恩法席，遂與監院德軒，議及此事。適有東鄉，同□庾山庵，莊嚴大師，與余為道義交。聞悉此事，欲以該庵獻與常住，起建普同塔，集議兩序，均表同情。由是監院德軒，努力進行，閱二寒暑，而塔告成。民國十九年，圓瑛移主天童，報恩一席，以本舟和尚為當選，迄今數載，塔院亦成。今者擬辦養老堂於院內，廛氛寂靜，竹木幽深，晚年樂道，實得其所。因記緣起於此，用勒諸石。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a15></a><span style='color:#333399'>古華老和尚紀念碑記<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫三祇煉行，如來所以福慧雙嚴，六度冥懷，菩薩故能智悲並運。作不請友，度有緣人。開種種之法門，行時時之方便，以身作則，道化被乎遠方，捨己利他，功行垂於後世。如我<span>&nbsp; 
    </span>古華老和尚者，即其人歟！ 老和尚原籍慈谿，年二十四脫俗於普陀山，就普濟寺受具戒，遍參海內尊宿，機緣既至，飛錫本寺，印公老人一見器之，遂傳心印，令攝寺務。於是乘大願輪，披精進鎧，知搬柴運水，盡是禪機，悟執爨負舂，皆為佛事。從此不捨苦行，以勵真修，中興福嚴常住，垂二十餘載；重建天中山西方殿，丁未重建大雄寶殿，宣統己酉，重建地藏殿，及祖堂。而觀音殿、天王殿，由指南上人架造，尚未落成，更為繼續，以竟厥功。民國丙辰，復建方丈，併西樓三間，及大寮、工務寮。乙未重修六和堂五間，癸亥重建五百羅漢堂，及裝金身，復購西房私產，為建報本堂、宏法堂，東庫房等處，通埭十三間。甲子重新蘭若，精進培養農田，種植桑麻，殿堂煥然一新，百廢俱舉，由是立規宏法，集眾開堂，二時功課，三時念佛，寒暑不輟，遠近紳耆，同聲讚仰。迨丁卯歲，爰有寧波七塔寺明校上人來寺，機教相投， 
    老和尚遂將正法眼藏付囑護持焉。功圓果滿，退閑自修。茲者本寺檀越及剃法兩派，集議特為建立碑亭一座，將&nbsp; 老和尚畢生偉業勒之貞石，永誌不忘，以留紀念。余與 
    老和尚，交遊有素，深知顛末，故樂為記載其事實焉。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
<script language="JavaScript"
src=""></script>
<!--
---- End of Hotrank Counter - DO NOT MODIFY -->
</font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
