<html>
 <head>
  <meta content="text/html; charset=utf-8" http-equiv="Content-Type"/>
  <title>
   念佛法要(卷三)
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      念佛法要
      <span lang="EN-US">
       (卷三)
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     淨業弟子惕園毛凌雲敬輯
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      佛說阿彌陀經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      佛說無量壽經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      佛說觀無量壽佛經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      大佛頂首楞嚴經大勢至菩薩念佛圓通章節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      阿隬陀鼓音聲王陀羅尼經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      稱揚諸佛功德經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a07">
      佛說灌頂隨願往生十方淨土普廣所問經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a08">
      千手千眼觀世音菩薩廣大圓滿無礙不悲心陀羅尼經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a09">
      文殊師利發願經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a10">
      文殊師所說摩訶般若波羅蜜經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a11">
      佛說觀普賢菩薩行法經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a12">
      禪宗秘密經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a13">
      坐禪三昧法門經節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a14">
      天親菩薩無量壽經論節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a15">
      馬鳴菩薩大乘起信論節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a16">
      龍樹菩薩十住毘婆沙論節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a17">
      覺明妙行菩薩西方確指節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a18">
      魏曇鷥大師略論安樂淨土義節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a19">
      隋天台智者大師淨土十疑論節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a20">
      唐懷感大師釋淨土群疑論節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a21">
      唐迦才大師淨土論節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a22">
      唐紫閣山飛鍚大師念佛三昧寶王論節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a23">
      明四明妙 大師寶王三昧念佛直指節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a24">
      明荷葉痷石頭道人袁宏道居士西方合論節引
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a25">
      附錄 蓮池大師普勸戒殺放生
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     念佛法要卷三
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     念佛引證
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    持名法門，普攝上中下根，高超律教禪宗，圓頓漸一切法，無不從此法界流，大小權實一切行，無不還歸此法界，故九界咸歸，十方共讚，千經併闡，萬論均宣。凡與經意相違者，即是謗法，不得往生。後學機遲，卒難尋究，茲節引經論有關持名方法精華簡要之義，以便隨時印證，而免修自誤也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     佛說阿彌陀經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    從是西方過十萬億佛土，有世界名曰極樂，其土有佛，號阿彌陀佛，今現在說法。其國眾生，無有眾苦，但受諸樂，故名極樂。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    不可以少善根福德因緣，得生彼國。若有善男子，善女人，聞說阿彌陀佛，執持名號，若一日、若二日、若三日。若四日、若五日、若六日、若七日、一心不亂。其人臨命終時，阿彌陀佛與諸聖眾，現在其前。是人終時，心不顛倒，即得往生阿彌陀佛極樂國土。若有眾生聞是說者，應當發願，生彼國土。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若有善男子、善女人，聞是經受持者，及聞佛名者，皆為一切諸佛之所護念，皆得不退轉於阿耨多羅三藐三菩提。汝等皆當信受我語，及諸佛所說。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此經的示持名妙行，故禪淨各宗，均列入朝暮課誦。淨土十要云：「佛法之妙，莫要於淨土，淨土之妙，莫要於持名，持名之妙，莫要於阿彌陀經及靈峰要解。」要解云：「信願執持名號，一聲悉具多善根福德，不論出家在家，貴賤老少，六趣四生，但聞佛名，即多劫善根成熟，五逆十惡，皆名善男女也。阿彌陀佛是萬德洪名，以名召德，罄無不盡，故即以執持名號為正行，不必更涉觀想、參究等行，至簡易，至直捷，仍至頓至圓也。聞而信，信而願，乃肯執持。執持則念念憶佛名號，然有事持理：持事持者、信有西方阿彌陀佛，而未達是心作佛，是心是佛，但以決志願求生故，如子憶母，無時暫忘。理持者、信西方阿彌陀佛，是我心具，是我心造，即以自心所具所造洪名，為繫心之境，令不暫忘也。不論事持理持，持至伏除煩惱，乃至見思先盡，皆事一心，不為見思所亂，故感變化身佛、及諸聖眾現前，心不復起娑婆界中三有顛倒，往生同居、方便、二種極樂世界。不論事持理持，持至心開見本性佛，皆理一心，不為二邊所亂故感受用身佛、及諸聖眾現前，心不復起生死、涅槃、二見顛倒，往生實報、寂光、二種極樂世界。」足證信願持名，定生極樂。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     佛說無量壽經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    過去久遠劫，錠光如來出世，次第至五十三佛，名世自在王。時有國王，聞佛說法，心懷悅豫，棄國出家，號法藏比丘。佛為廣說二百一十億諸佛剎土，天人善惡，國土麤妙。聞已，皆悉睹見，發大誓願：設我得佛，十方眾生，至心信樂，欲生我國，乃至十念，若不生者，不取正覺；惟除五逆，誹謗正法。設我得佛，十方眾生，發菩提心，修諸功德，至心發願，欲生我國，臨壽終時，假令不與大眾圍繞現其人前者，不取正覺。設我得佛，十方眾生，聞我名號，繫念我國，植眾德本，至心迴向，欲生我國，不果遂者，不取正覺。發如是等四十八願已，一向專志，莊嚴佛土，安立眾生，住於無上正真之道。今已成佛，現在西方極樂世界，號無量壽佛。諸有眾生，聞其名號，信心歡喜，乃至一念至心迴向，願生彼國，即得往生，住不退轉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十方世界諸天人民，其有至心願生彼國，凡有三輩：其上輩者，捨家棄欲而作沙門，發菩提心，一向專念無量壽佛，修諸功德，願生彼國。此等眾生臨壽終時，無量壽佛、與諸大眾、現其人前，即隨彼佛往生其國，便於七寶華中自然化生，住不退轉，智慧勇猛，神通自在。其中輩者，雖不能行作沙門，大修功德，當發無上菩提之心，一向專念無量壽佛，多少修善，奉持齋戒，起立塔像，飯食沙門，懸繒然燈，散華燒香，以此迴向，願生彼國。其人臨終，無量壽佛化現其身，光明相好，具如真佛，與諸大眾、現其人前，即隨化佛往生其國，住不退轉，功德智慧，次如上輩者也。其下輩者，假使不能作諸功德，當發無上菩提之心，一向專意，乃至十念，念無量壽佛，願生其國。若聞深法，歡喜信樂，不生疑惑，乃至一念念於彼佛，以至誠心，願生其國。此人臨終，夢見彼佛，亦得往生，功德智慧，次如中輩者也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    當來之世，經道滅盡，我以悲愍，特留此經，止住百歲。其有眾生，值斯經者，隨意所願，皆可得度。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此經廣示彌陀因地願行，依正莊嚴，及三輩往生者、均以發心專念為正行。末示當來經滅，獨留此經百歲。大集經云：「過是以往，無量壽經亦滅，佛法全無，惟餘阿彌陀佛四字，廣度群生。」豈非以持名法門，下手易攝機普，入道穩而得效速耶？足證其時愈後，此法愈契機也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    <span style="color:#333399">
     佛說觀無量壽佛經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    欲生彼國者，當修三福，一者、孝養父母，奉事師長，慈心不殺，修十善業。二者、受持三歸，具足眾戒，不犯威儀。三者、發菩提心，深信因果，讀誦大乘，勸進行者。如此三事，名為淨業，乃三世諸佛淨業正因。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    諸佛如來，是法界身，入一切眾生心想中。是故汝等心想佛時，是心即是三十二相，八十隨形好，是心作佛，是心是佛。諸佛正遍知海，從心想生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上品上生者，若有眾生，願生彼國者，發三種心，即便往生：一者至誠心，二者深心，三者迴向發願心，具此三心者，必生彼國，復有三種眾生，當得往生：一者慈心不殺，具諸戒行。二者讀誦大乘方等經典。三者修行六念，迴向發願，願生彼國。具此功德，一日乃至七日，即得往生。生彼國時，此人精進勇猛故，阿彌陀如來，與觀世音、大勢至、無數化佛，百千比丘聲聞大眾、無量諸天、七寶宮殿，觀世音菩薩執金剛臺，與大勢至菩薩至行者前，阿彌陀佛放大光明，照行者身，與諸菩薩授手迎接，讚歎行者，勸進其心。行者見已，歡喜踴躍，自見其身乘金剛臺，隨從佛後，如彈指頃，往生彼國。見佛色身、眾相具足，見諸菩薩、色相具足，光明寶林，演說妙法。聞已即悟無生法忍。經須臾間，歷事諸佛，遍十方界，於諸佛前，次第受記。還至本國，得無量百千陀羅尼門。是名上品上生者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上品中生者，不必受持讀誦方等經典，善解義趣。於第一義，心不驚動。深信因果，不謗大乘，以此功德，迴向願求生極樂國。行此行者，命欲終時，阿彌陀佛、與觀世音、大勢至、無量大眾、眷屬圍繞，持紫金臺，至行者前，讚言：「法子，汝行大乘，解第一義，是故我今來迎接汝。」與千化佛一時授手。行者自見坐紫金臺，合掌叉手，讚歎諸佛。如一念頃，即生彼國七寶蓮華。佛及菩薩俱時放光，照行者身，目即開明。因前宿習，普聞眾聲，純說甚深第一義諦。即下金臺，禮佛合掌，讚歎世尊，經於七日，應時即於阿耨多羅三藐三菩提，得不退轉。應時即能飛行，遍至十方，歷事諸佛，於諸佛所，修諸三昧，經一小劫，得無生忍，現前受記。是名上品中生者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上品下生者，亦信因果，不謗大乘，但發無上道心，以此功德，迴向願求生極樂國。行者命欲終時，阿彌陀佛、及觀世音、大勢至、與諸菩薩，持金蓮華，化五百佛，來迎此人，一時授手，讚言：「法子、汝今清淨發無上道心，我來迎汝。」即自見身坐金蓮華，坐已華合，隨世尊後，即得往生七寶池中，一日一夜，蓮華乃開，七日之中，乃得見佛。於眾相好，心不明了。於三七日後，乃了了見，聞眾音聲，皆演妙法。遊歷十方，供養諸佛，於諸佛前，聞甚深法。經三小劫，得百法明門，住歡善地。是名上品下生者。是名上輩生想，名第十四觀。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    中品上生者，若有眾生，受持五戒，持八戒齋，修行諸戒，不造五逆，無眾過患，以此善根，迴向願求生於極樂世界。臨命終時，阿彌陀佛、與諸比丘、眷屬圍繞，放金色光，至其人所，演說苦空無常無我，讚歎出家得離眾苦。行者見已，心大歡喜，自見己身坐蓮華臺，長跪合掌，為佛作禮，未舉頭頃，即得往生極樂世界。蓮華尋開，當華敷時，聞眾音聲讚歎四諦，應時即得阿羅漢道，三明六通，具八解脫。是名中品上生者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    中品中生者，若有眾生，若一日一夜持八戒齋，若一日一夜持沙彌戒，若一日一夜持具足戒，威儀無缺，以此功德，迴向願求生極樂國。戒香熏修，如此行者，命欲終時，見阿彌陀佛、與諸眷屬，放金色光，持七寶蓮華，至行者前。行者自聞空中有聲，讚言：「善男子、如汝善人，隨順三世諸佛教故，我來迎汝。」行者自見坐蓮華上，蓮華即合，生於西方極樂世界，在寶池中，經於七日，蓮華乃敷。開目合掌，讚歎世尊，聞法歡喜，得須陀洹。經半劫已，成阿羅漢。是名中品中生者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    中品下生者，若有善男子、善女人，孝養父母，行世仁慈。此人命欲終時，遇善知識，為其廣說阿彌陀佛國土樂事，亦說法藏比丘四十八願。聞此事已，尋即命終，譬如壯士屈伸臂頃，即生西方極樂世界。經七日已，遇觀世音及大勢至，聞法歡喜，得須陀洹。過一小劫，成阿羅漢。是名中品下生者。是名中輩生想，名第十五觀。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    下品上生者，或有眾生，作眾惡業，不誹謗方等經典，多造惡法，無有慚愧。命欲終時，遇善知識，為說大乘十二部經首題名字，以聞如是諸經名故，除卻千劫極重惡業。智者復教合掌叉手，稱南無阿隬陀佛，稱佛名故，除五十億劫生死之罪。爾時彼佛，即遣化佛，化觀世音，化大勢至，至行者前，讚言：「善男子、以汝稱佛名故，諸罪消滅，我來迎汝。」作是語已，行者即見化佛光明，遍滿其室。見已歡喜，即便命終，乘寶蓮華，隨化佛後，生寶池中，經七七日，蓮華乃敷，大悲觀世音菩薩，放大光明，住其人前，為說甚深十二部經。聞已信解，無上道心。經十小劫，具百法明門，得入初地。是名下品上生者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    下品中生者，或有眾生，毀犯五戒八戒，及具足戒。如此愚人，偷僧祇物，盜現前僧物，不淨說法，無有慚愧，以諸惡業而自莊嚴。如此罪人，以惡業故，應墮地獄，命欲終時，地獄眾火，一時俱至。遇善知識，以大慈悲，即為讚說阿彌陀佛十力威德，廣讚彼佛光明神力，亦讚戒定慧、解脫、解說知見。此人聞已，除八十億劫生死之罪。地獄猛火，化為清涼風，吹諸天華，華上皆有化佛菩薩，迎接此人。如一念頃，即得往生七寶池中蓮華之內，經於六劫，蓮華乃敷，觀世音、大勢至，以梵音聲，安慰彼人，為說大乘甚深經典。聞此法已，應時即發無上道心。是名下品中生者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    下品下生者，或有眾生，作不善事，五逆十惡，具諸不善，如此愚人，以惡業故，應墮惡道，經歷多劫，受苦無窮。如此愚人，臨命終時，遇善知識，種種安慰，為說妙法，教令念佛，彼人苦逼，不遑念佛。善友告言：「汝若不能念彼佛者，應稱無量壽佛。」如是至心，令聲不絕，具足十念，稱南無彌陀佛。稱佛名故，於念念中，除八十億劫生死之罪。命終之時，見金蓮華，猶如日輪，住其人前，如一念頃，即得往生極樂世界。於蓮華中，滿十二劫，蓮華方開。觀世音、大勢至，以大悲音聲，為其廣說諸法實相，除滅罪法。聞已歡喜，應時即發菩提之心。是名下品下生者。是名下輩生想，名第十六觀。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此經首明修三福為淨業正因，發三心即便往生。末明九品往生之因果，令業障重者，以稱名為正行，由稱名故，能除罪多劫，即得往生。龍舒云：「至誠心者，至誠歸向，無苟且也。堅固心者，堅固修進，更不退轉也。深心者，用心深至，直透淨土，如探海底珠也。三世諸佛與法界眾生，皆由心造，吾心如是，焉得不上品上生。」靈峰云：「觀經專明作觀，因勝觀非凡夫心力所及，故於第十六大開稱名之門。當知人根雖鈍，而無量壽佛之名字，未嘗不心作心是，故稱名者，不勞觀想也。」心作、即心想念，心是、即心是佛也。印光大師：「九品之觀，不過令人知往生之因果耳，但期了知即已，不必作觀，祈一心持名，待至心歸於一，淨境自會現前也。」不云具足十稱，而曰十念者，楊仁山居士以「稱名之時，一心專精，無他念間，惟有稱名之念，十念相續，即得往生。」足證末世眾生，多業深障，應發三心，老實稱名，並隨緣兼修一福二福，或具修三福，迴向淨土，以期品位增高也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     大佛頂首楞嚴經大勢至菩薩念佛圓通章節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    我憶往昔恆河沙劫，有佛名超日月光，教我念佛三昧。譬如有人，一專為憶，一人專忘，如是二人，若逢不逢，或見非見。二人相憶，二憶念深，如是乃至從生至生，同於形影，不相乖異。十方如來，憐念眾生，如母憶子，若子逃逝，雖憶何為，子若憶母，如母憶時，母子歷生，不相違遠。若眾生心，憶佛念佛，現前當來，必定見佛，去佛不遠，不假方便，自得心開。我本因地，以念佛心，入無生忍。今於此界，攝念佛人，歸於淨土。佛問圓通，我無選擇，都攝六根，淨念相繼，得三摩地，斯為第一。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此經的示念佛圓通，在都攝六根，淨念相繼，返流旋一，六用不行也。印光大師此為「念佛用功最妙方法。都攝六根者，即是念佛之心，專注於佛名號，即攝意根。口須念得清清楚楚，即攝舌根耳。耳須聽得清清楚楚，即攝耳根。此三根攝於佛號，則眼決不會亂視，念佛時眼宜垂簾，即眼皮放下，不可睜大，眼既攝矣，鼻也不會亂嗅，則鼻亦攝矣。身須恭敬，則身亦攝矣。六根攝而不散，則心無妄念，方為淨念。若能攝六根而念，是名淨念相繼，能常淨念相繼，則一心不亂，與念佛三昧，均可漸得矣。三摩地、亦三昧之別名，此云正定，亦示正受。正定者、心安住於佛號中，不復外馳之謂。正受者、心所納受，唯佛號功德之境緣，一切境緣皆不可得也。」足證憶佛念佛，必定見佛，自得心開也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a05">
    </a>
    <span style="color:#333399">
     阿隬陀鼓音聲王陀羅尼經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    西方安樂世界，今現有佛，號阿彌陀。若有四眾，能正受持彼佛名號，堅固其心，憶念不忘，十日十夜除捨散亂，精勤修習念佛三昧。若能令心念念不絕，十日之中，必得見彼阿彌陀佛，並見十方世界如來及所住處。唯除重障鈍根之人，於今少時所不能睹。一切諸善，皆悉迴向，願得往生安樂世界。垂終之日，阿彌陀佛與諸大眾現其人前，安慰稱善，是人即得往生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】依此經十日持名不絕，即能見佛，縱障重根鈍之人，今不能見，迴向願生，臨終必見，即得往生。足證信願行三資糧，以願為前導也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a06">
    </a>
    <span style="color:#333399">
     稱揚諸佛功德經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若有得聞無量壽如來名者，一心信樂，持誦諷念，當起廣遠無量歡喜，安立其意，念使真諦十萬億信心，念斯如來，其人當得無量之福，永當遠離三塗之厄，命終之後，皆當往生彼佛剎土。命欲終時，一心信樂，念念不忘捨，阿彌陀佛將諸比丘僧，住其人前，魔終不能壞毀斯等正覺之心。其有最後聞阿彌陀如來名號，讚說之者，信不狐疑，當相敬心，至意念之，如念父母，斯等普當於彼佛國，具滿眾願。其有不信讚歎稱揚阿隬陀佛名號功德，而謗毀者，五劫之中，當墮地獄。足證持名法門，信尤為要。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a07">
    </a>
    <span style="color:#333399">
     佛說灌頂隨願往生十方淨土普廣所問經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    普廣菩薩白佛言：「十方佛剎淨妙國土，有差別否？世尊何故讚歎阿彌陀剎，諸願生者，皆悉隨彼心中所願，應念而至？」佛言：「娑婆世界，人多貪濁，信向者少，習邪者多，不信正法，不能專一，心亂無志，實無差別，令諸眾生，專心有在，是故讚歎彼國土耳。諸往生者，悉隨彼願，無獲不果。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此經明示：眾生根鈍，濁亂者多，令專心一境，易得往生，足證淨業行人，首重專修。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a08">
    </a>
    <span style="color:#333399">
     千手千眼觀世音菩薩廣大圓滿無礙不悲心陀羅尼經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛言：「此觀世音菩薩，一切人天，常須供養，專稱名號，得無量福，滅無量罪，命終往生阿隬陀佛國。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此經明示：「專稱觀音菩薩聖號，獲福滅罪，命終往生。足證與念佛功德無異，願於念佛之外兼念。若遇患難，宜專念觀音，以觀音悲心甚切，代佛垂慈救苦，感應甚速。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a09">
    </a>
    <span style="color:#333399">
     文殊師利發願經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    願我命終時，滅除諸障礙，面見阿彌陀，往生安樂剎。生彼國已，成滿諸大願，阿彌陀如來，現前授我記。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】悲華經：文殊師利菩薩、蒙佛授記，於未來南方清淨無垢寶寘世界成佛，號普現。普賢菩薩、蒙佛授記，於未來北方知水善住淨功德世界成佛，號智剛吼自在相王。均發願往生極樂世界，足證發願往生之重要。我輩凡夫，應速發願追隨，不可怠忽！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a10">
    </a>
    <span style="color:#333399">
     文殊師所說摩訶般若波羅蜜經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    文殊師利白佛言：「世尊！當云何行，能速得阿耨苦提？」佛言：「一行三昧。善男子、善女人，修是三昧者，速得阿耨多羅三藐三菩提。」文殊師利言：「云何名一行三昧？」佛言：「法界一相，繫緣法界，是名一行三昧。若善男子，善女人，欲入一行三昧。應處空閒，捨諸亂意，不取相貌，繫心一佛，專稱名字，隨佛方所，端身正向，能於一佛念念相續，即是念中，能見過去未來現在諸佛。何以故？念一佛功德無量無邊，亦與無量諸佛功德二。若是一行三昧，諸經法門，皆悉了知。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此經明示：欲速得無上佛果，應修一行三昧，不取相貌，專稱佛名，足證不勞觀想或參究也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a11">
    </a>
    <span style="color:#333399">
     佛說觀普賢菩薩行法經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若王者、大臣、居士、宰官、人等，懺悔罪法：一者、當正心不謗三寶，不障出家人，不為梵行人作惡留難，應當繫念修六念法。二者、孝養父母，恭敬師長。三者、正法治國，不邪枉人。四者、於六齋日，敕諸境內力所及處，令行不殺。五者、當深信因果，信一實道，知佛不滅。若有修習如此懺悔法，諸佛護助，不久當成阿耨菩提。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此與觀經三福，大同小異，足證王臣修淨業者，當依此經修習懺悔，方成淨因。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a12">
    </a>
    <span style="color:#333399">
     禪宗秘密經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    爾後淨法菩薩、重白佛言：「如來昔說法時，教諸眾生，惟淨其心，若人心淨，則佛土淨。又說一切眾生，念阿隬陀佛名號，決生淨土。若心淨則佛土淨者，則淨心立地成佛，何必念佛求生淨土？若淨土必須念佛，何以如來又說，一切心淨，則佛土淨？惟願說此二種法門，無使學禪那人，與念佛眾生，致起疑惑，互相詆謗，礙修行路。」佛言：「善男子，如來昔說法時，曾言如是兩種方便。然彼眾生，不解如來所說念佛之義，又不達如來所說心淨則佛土淨之旨。但執著文字，謂言：念佛係我口念。不知念由心念，念念不雜，念念是佛。佛在汝心，汝心作佛，即自己色身，成就慧身。生淨土者，亦當如是。今眾生顛倒，口雖念佛，心不契佛，我與佛殊，淨土遠矣。至於唯心淨土，原教諸眾生，修習禪定，一心不亂，利欲塵勞，煩惱妄想，一切棄捐，靈臺方寸，空空洞洞，渾渾默默，湛寂無物，是名心淨。心清淨故，則我本來真佛道場，不染不穢。如今眾生修習禪定，人我妄想，憧擾於心，貢己卑人，好諛趨利，倚大勢豪，結好貴人，其坐禪始念，不覺不知，流入俗網，從前苦行，皆作富貴根原，心則不淨，如何得佛土？故如來昔說莊嚴佛土者，即非莊嚴。善男子，若彼習禪定者，真能入佛知見，唯心淨土，佛知此人，決定成佛。彼念佛人，唯心念佛，決生淨土。二俱不然，菩提路遠，彼自失功德，勿謗如來。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】依此經證明，禪淨均屬唯心，亦均入門方便，而念佛名號，尤方便中之最勝方便，較為契機。願一門深入，不必雙修，尤不可互相詆謗。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a13">
    </a>
    <span style="color:#333399">
     坐禪三昧法門經節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    菩薩坐禪，不念一切，惟念一佛，即得三昧。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】依此經坐禪惟念佛，足證禪淨不二，所不同者，禪重明心見性，淨重信願往生耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a14">
    </a>
    <span style="color:#333399">
     天親菩薩無量壽經論節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若善男子、善女人，修五念門行成就，畢竟得生安樂國土，見彼阿彌陀佛。一禮拜門、身業禮拜阿彌陀如來，為生彼國意故。二讚歎門、口業讚歎，稱彼如來名，如彼如來光明智相，如彼名義，欲如實修行相應故。三作願門、心常作願，一心專念，畢竟往生樂國土，欲如實修行奢摩他故。四觀察鬥、智慧觀察，正念觀彼，欲如實修行毗婆舍那故。彼觀察有三：一、觀察彼國土莊嚴功德，二、觀察阿彌陀佛莊嚴功德，三、觀察彼諸菩薩莊嚴功德。五迴向門、不捨一切苦惱眾生，心常作願，迴向為首，得成就大悲心故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】菩薩宗量壽經作願生偈論。凡見聞者、悉願往生，故又名往生論。與阿彌陀佛經、無量壽經、觀經，為淨宗三經一論。曇鷥大師註云：「彼無礙光如來名號，是智慧相，能破眾生一切無明，能滿眾生一切志願。然有稱名憶念，而無明猶在，不滿所願者，由不如實修行，與名義不相應故也。謂不知如是實相身，有三種不相應：一、信心不淳，若存亡故。二、信心不一，無決定故。三、信心不相續，餘念間故。此三句展轉相成，以信心不淳，故無決定，無決定，故念不相續。亦可念不相續，故不得決定信，不得決定信，故心不淳，與此相違，名與實修行相應。迴向有二：一、往相，以己功德，迴施一切眾生，願共往阿彌陀如來安樂佛土。二、還相，生彼土已，得奢摩他毗婆舍那方便力成就，迴入生死稠林，教化一切眾生，共向佛道。若往若還，皆為拔眾生、渡生死海，故言迴向為首，得成就大悲心故。」註久失傳，清末楊仁山居士得自日本，始刻行於世，印光大師附印十要之後，足證早晚課，須禮佛讚佛，發願迴向，惟觀察門、係觀想念佛，持名者不必兼修也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a15">
    </a>
    <span style="color:#333399">
     馬鳴菩薩大乘起信論節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如來有勝方便，攝護信心，謂以專意念佛因緣，隨願得生他方佛土，常見於佛，永離惡道。如修多羅說：若人專念西方極樂世界阿彌陀佛，所修善根，迴向願求生彼世界，即得往生，常見佛故，終無有退。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此以念佛為勝方便，隨願得生，引經為證，修多羅，此云契經也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a16">
    </a>
    <span style="color:#333399">
     龍樹菩薩十住毘婆沙論節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛法有無量門，如世間道，有難有易，陸道步行則苦，水道乘船則樂。菩薩道亦如是，或有勤行精進，或有以信方便，易行疾至阿惟越致。若人欲疾至不退轉地者，應以恭敬心，執持稱名號。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此論證明其他法門均難行道，惟信願持名為易行道。智者大師云：「難行者，在五濁惡世，於無佛時，求阿鞞跋致，甚難可得。如跛人步行，一日不過數里，極大辛苦，謂自力也。易行道者，謂信佛語，教念佛三昧，願生淨土，乘阿彌陀佛願力攝持，決定往生，如人水路行藉船力，須臾即至千里，謂他力也。」阿惟越致、即阿鞞跋致、譯曰不退轉。足證捨難就易，往生極樂，即得不退轉也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a17">
    </a>
    <span style="color:#333399">
     覺明妙行菩薩西方確指節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念佛不能一心，但息想定慮，徐徐念去，要使聲合乎心，隨乎聲，念久，自得諸念澄清，心境絕照，證入念佛三昧。然平日必須多念，從千至萬，心無間斷，則根器最易成熟。若強之使一，終不一也。偈曰：「少說一句話，多念一聲佛，打得念頭死，許汝法身活。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    心行處滅，是諸佛常住真心，心行處有，是眾生生死業心，其間不容絲髮。若能綿密加工，使此心無些空隙，方得幾分相應。莫略做半年十月，便謂我能苦心修道，不知此正障道處，切宜慎之！又工夫雖加，若未到銅山鐵壁，推不倒，移不動，猶未打成一片，切莫見些影響，便即歇手，是為半途而廢，必至棄其前功，毫無所益，此又學道人大病，不可不知。要知佛法大海，轉入轉深，斷非小小知見之所能盡，應盡形修習，造極為則，切莫作容易想。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念佛三昧，是汝心大勢力之所成，非由他致。今汝等念佛，晝夜不能如一，亂想猶復間真，皆是用心不得力處。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    心本無念，念逐想生，此想虛妄，流轉生死。當知此一句阿彌陀佛，不從想生，不從念有，不往內外，無有相貌，即是盡諸妄想，諸佛如來清淨微妙真實之身，非一非二，不可分別。如是念者，煩惱塵勞，無斷無縛，止是一心。必得一心，方得名為執持名號，方得名為一心不亂。淨業功成，直趨上品。濁世凡夫，心智淺劣，未能深達至理，當發大願，願生極樂，然後至誠懇惻，稱於阿彌陀佛，必使聲緣於心，心緣於聲，聲心相依，如貓捕鼠，久久不失，則入正憶念三昧。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    修淨業人，行住坐臥，起居飲食，俱宜西向，則機感易成，根境易熟。室中只供一佛、一經，一爐、一桌，一床、一椅，不得多放一餘物，庭中亦掃除潔淨，使經行無礙，要使此心一絲不掛，萬慮俱忘，空洞洞地，不知有身，不知有世，並不知我今日所作是修行之事。如是則與道日親，與世日隔，可以趨向淨業。蓋汝生時撇得乾淨，拋得乾淨，念頭上不存一些子根節，大限到來，洒洒落落，不作兒女顧戀身家子孫之態，豈不是丈夫舉動，所以要汝一意修行，別無沾滯，正為此一大關目也。至於修淨之法，不出專勤二字，專則不別為一事，勤則不虛棄一時。汝今晨起，即誦彌陀經一卷，持阿彌陀佛一千聲，向佛前回向，一心歸命文，以此文言簡而意備也，此為上時之課。若初起或身心未寧，日止四時，稍寧漸增至六時，又漸增至十二時，合經十二卷，佛名一萬二千聲，更於回向時禮佛百拜，亦可分作四時，此為每日常課。餘工不必計數，或默或聲，但攝心諦念而已。持名之法，必須字字句句，聲心相依，不雜分毫世念，久久成熟，決定得生極樂，坐寶蓮花，登不退地。若餘年未盡，猶得以其所證，為四眾向導，報佛深恩。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    經要勻勻淨淨，不緩不急、不疾不徐，佛要聲聲心心，不沚不掉，不浮不沉，念去。回向不是但誦舊文一過，須從自己心中發出真正大菩提願，至誠懇切，普願一切眾生，同生極樂，而我心無所著，如虛空等，是名回向。靜坐時，當反觀深究，佛即我心，是心是佛，不假外求，如心而住，無能無所，如是諦觀，更無二念，是名修行三昧。慎勿忘形死心，又落外魔知見。如是坐一時，便起經行，又更持誦，有個次序，若忙忙促促，一氣趕去，謂可完卻一日課誦，便有苟了局之念，非真修行矣。大抵學道人，不遵知識明誨，決定勞而無益，未久必敗，慎之慎之！又諸經中，所談淨土依正莊嚴，須講誦明白，倘坐中，或經行，或禮誦時，淨土現前，便可覺了，不為異境所惑。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    凡世間一切人我相，名利相，嗔喜相，不但在身上所行出來，始為牽連塵網，但心上略帶些子，即屬障道因緣，須要明白！當令身禮阿彌陀，口誦阿彌陀，不涉分毫別念，便得洗滌乾淨，打破塵網，生極樂國。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若慮身纏世網，念頭不得乾淨，但發個遠離求度之願，將牢牢歸向極樂世界見阿彌陀佛之心，換卻奔走名利之心，便即勞而覺路矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大凡修淨土人，最忌是夾雜，即是又諷經，又持咒，又做會，又好說些沒要緊的禪，又要談些吉兇禍福，見神見鬼的話，卻是夾雜也。既夾雜，則心不專一，心不專一，則見佛性往生難矣，卻不空費了一生的事。你如今一概莫做，只緊緊持一句阿彌陀佛，期生極樂，日久功成，方不錯卻。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    有疾尚未即死，當息諸牽累，安心端坐，念身無常，今世無常，所有妄緣，一切放下。徐徐念一句阿彌陀佛，自然六塵不生，一心清淨，不唯愈汝今生之疾，即生死病根，亦從此拔出矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】菩薩明示：修淨之法，不出專勤二字，則不別為一事，勤則不虛棄一時，久久成熟，決定得生極樂。足證能將歸向極樂之心，換卻奔走名利之心，放下萬緣，攝心多念，漸入念佛三昧，臨終決生極樂也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a18">
    </a>
    <span style="color:#333399">
     魏曇鷥大師略論安樂淨土義節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    譬如有人，空曠迴處，值遇怨賊，拔刀奮勇，直來欲殺，其人勁走，視渡一河，若得渡河，首領可全。爾時但念渡河方便，我至河岸，為著衣渡，為脫衣渡，若著衣衲，恐不得過，若脫衣衲，恐無得暇，但有此念，更無化緣。唯念何當渡河，即是一念。如是不雜用心，名為十念相續。行者亦爾，念阿彌陀佛，如彼念渡，經於十念。若念佛名字，無他心間雜，心心相次，乃至十念相續，似若不難。然凡夫心猶野馬，識刻猿猴，馳騁六塵，不暫停息。宜至信心，預自剋念，使積習成性，善根堅固也。如佛告頻婆娑羅王：人積善行，死無惡念。如樹西傾，倒必隨西。若使風刀一至，百苦湊身，若前習不在懷，念何可辦。又宜同志五三，共結言要，垂命終時，迭相開曉，為阿彌陀佛名號，願生安樂，聲聲相次，使成十念，此命斷時，一入正定聚，更何所憂也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】大師明示十念相續，便得往生，但須以至信心，預自剋念，使積習成性，善根堅固。並邀同志臨終助念，使成十足。足證十念之不易，願恪遵勿忽。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a19">
    </a>
    <span style="color:#333399">
     隋天台智者大師淨土十疑論節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    欲決定生西方者，具二種行，定得生彼：一者厭離行，凡夫無始已來，為五欲纏縛，輪迴五道，備受眾苦，不起心厭離五欲，未有出期。為此常觀此身，不淨臭穢，唯苦無樂，深生厭離。縱使妻房不能頓斷，漸漸生厭，作七種不淨觀，所愛境界男女等身，深生厭離。若能如此常觀不淨，淫欲煩惱，漸漸減少。又作十想等觀，廣如經說。又發願，願我永離三界雜食臭穢、膿血不淨、耽荒五欲、男女等身，願得淨土法性生身，此為厭離行。二者欣願行，復有二種：一、先明求生淨土，為欲拔一切淨生苦故。即自思忖，我今無力救苦眾生，為此求生淨土，親近諸佛，苦證無生忍，方能於惡世救苦眾生。二、觀彼淨土莊嚴等事，欣心願求。常行念佛三昧及施戒修等一切善行，悉以迴施一切眾生，同生彼國，決定得生，此謂欣願門也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】聞古德有言：「若人臨終之際，有芥子許情識念娑婆世，斷不能生淨土。」大師為釋迦後身，所示厭欣二行，誠對治良方。願信娑婆的是苦，淨土的可歸，熾然欣厭，臨終時，自無絲毫情識，念此身世，障礙往生也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a20">
    </a>
    <span style="color:#333399">
     唐懷感大師釋淨土群疑論節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    至心念佛，即意業善行，稱佛名號，即口業善行，合掌禮佛，即身業善行，由此三業善行，能滅八十億劫生死重罪，行願相扶持，即得往生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    闇室念佛，雖無聖教，初學之人，將斯闇室，絕諸視聽，心捨諸緣，專一念佛，易得三昧。如處室內，正念佛時，有少隙光，照斯闇室，心便緣此，浪起思惟。如絕斯明，一心不亂，此乃學者所知，非是浪為斯法。因初學之輩，馳心五欲，攀緣六塵，若不約斯闇室，無由得成三昧。後學成就，隨處遊行，不簡明闇，常能見佛，詎勞闇室而行念佛也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    觀經言：「是人苦逼，不遑念佛，善友教令，可稱阿彌陀佛，如是至心，令聲不絕。」豈非苦惱所逼，念想難成，念聲不絕，至心便得。今出聲學念佛定，亦復如是，令聲不絕，遂得三昧，見佛聖眾，常在目前。故大集經言：「大念見大佛，小念見小佛。」大念者大聲稱佛也，小念者小聲稱佛也。現今學者，唯須厲聲念佛，三昧易成。小聲稱佛，遂多馳散，此乃學者自知，非外人能曉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】欲知山下路，須問過來人，大師精進三年，便證念佛三昧，此暗室厲聲念佛，三昧易成，係經驗所得，誠堪引證，願試行之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a21">
    </a>
    <span style="color:#333399">
     唐迦才大師淨土論節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    修何行業，凡聖皆得往生，經論浩博，難以究尋，今撮其要二種：一、通因，如無量壽經三輩往生，皆須發菩提心，及觀經具修三福淨業，始得往生。二、別因有六：一須別念阿彌陀佛名號。一、心念，二、口念。心念有二：一、念佛色身。二、念佛智身。口念者，若心無力，須口來扶，將口引心，令不散亂，如經說：「若人念阿彌陀佛得百萬遍，決定得生極樂世界。」若能七日專心念佛，即得百萬遍心。由此義故，經中多道七日念佛。二須禮拜。正面西方，想阿彌陀佛，如對目前，嚴持香花，口稱佛名，五體投地，再三叩頭，願生彼土。三須讚歎阿彌陀佛，或色或心，或依報或正報，或立或坐，直視西方，如對目前，一心讚歎，願生淨土。四須發願，求生極樂。或願眾生往生，或願釋迦遣送，或願彌陀來迎，或願常遊淨土，或願永離胎形，或願臨終安穩，或願正念現前，如是種種隨心發願。五須觀察西方依正兩報。如觀經十六觀中，一一觀察，隨得一觀成就，定得往生。六須迴向。一、將己德迴向，與眾生同生淨土。二、將己無始已來所有功德，及一生已來所有功德，若多若少，若福若智，總願迴向，求生極樂。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    通別二因，備上根者。若就中下之人，要唯有五：一須懺悔無始已來障道惡業，恐與淨土留難也。二須發菩提心，若不發菩提心，直自避苦逐樂，恐不得往生也。三須專念阿彌陀佛名號，須別莊嚴一道場，燒香散花，旛燈具足，請一阿彌陀佛，安道場內，像面向東，人面向西，或七日，或十日，減省睡眠，除去散亂，唯除大小便利及食時，一心專念，悶即立念，不須禮拜旋遶。但念佛七日滿，出道後，行住坐臥，閒時即念。常念佛名有三種益：一、由常念故，諸惡覺，畢竟不生，亦得消業障。二、由常念故，善根增長，亦得種見佛因緣。三、由常念故，薰習熟利，臨命終時，正念現前也。四、須總相觀察極樂世界，如是地、池、樓閣、林樹，阿彌陀佛如是花坐、相好徒眾，如是說法也。如是總觀，定得往生，由三界唯心故也。五，須所作功德，若過去，若今生，並願迴向生極樂國。若能具前五種行者，必往生，幸勿疑也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】既如經說：若人念佛百萬遍，決家得生，不論上中下根，只要一心專念多念，不必兼修觀察也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a22">
    </a>
    <span style="color:#333399">
     唐紫閣山飛鍚大師念佛三昧寶王論節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    夫含齒戴髮，死生交際，未有無出入息焉。世人多以寶玉、水精、金剛、菩提、木患、等為數珠，吾則以出入息為念珠焉，稱佛名號，隨之於息，有大恃怙，安懼一息不還，即屬後世者哉！余行住坐臥，常用此珠，縱令昏昧，含佛耽寢，覺即續之，必於夢中得見彼佛，夢之不已，三昧成焉，面睹玉毫，親蒙授記，則萬無一失也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】印光大師明示：「寶王隨息法門，即勢至都攝六根法門，有肯心者，不依此法，難成三昧。但隨息不如靜聽，隨得不好會受病，靜聽決不會受病。」願力行之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a23">
    </a>
    <span style="color:#333399">
     明四明妙　大師寶王三昧念佛直指節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念佛當乘功名富貴得志之時，一刀割斷，猛發大心，力行斯道，於世所有，妻子寶貨，頭目髓腦，乃至身命，不自吝惜，決志求生。豈可直待悔吝失節不得已之際，以苟且之心而欲之，可傷甚矣！若能因是悔吝，一時放下，生大乘寶所之見，辦決定不退轉心，如隨風順流之舟，更加櫓棹，豈不疾至，何幸如之！放下者、但放下世間業緣耳，豈放下精進體道之心哉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    當正觀二土苦樂淨穢，於其境上生二種心：一者厭離心，二者忻樂心。於此娑婆生厭離故，則能隨順釋迦所說折門。於彼極樂生忻樂故，則能隨順彌陀所示攝門。於此二門，精進修習，日夜不休。隨順佛教，於此土聲色諸境，作地獄想，作苦海火宅想。於諸寶物，作苦具想。飲食衣服，如膿鐵皮想。於諸眷屬，作夜叉羅剎噉人鬼想。此復生死不住，長劫奔跋，實可厭離。於知識經卷中，聞彼佛願力，國土莊嚴，於念念中，稱彼理趣，生安穩想，生寶所、家業、解脫處想。彌陀如來、菩薩聖眾，如慈父母想，生接引津梁想。於怖畏急難之中，稱名即應，速來救護想，應念出離想。如是功德無量，實可忻樂。若厭離不深，則娑婆業繫不脫，忻樂不切，則極樂勝境難躋，欲生淨土，成就念佛三昧，當齊修二門，為發行最初一步也。若能熾然忻厭，圓修觀慧，即生而復上品者矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若出家子、欲修念佛三昧，正欲清淨三業，解怨釋結，生於淨土，豈可不斷殺食，於臨終時而自障乎？經有具足眾戒之說，先令斷殺，庶可具乎眾戒。修三昧者，必眾戒清淨，乃可得成。縱宿業深厚，不能頓斷，亦當設諸方便而使必斷。戒德雖具，若不使身心澄定，息諸世間技能雜術，乃至一切若善若惡，能分念者，設不屏去，何能一心修此三昧？三昧不一，往生何由？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    精進者，不為世間八風所退，又不為身心異見，一切大小病緣而怠其行。若宿業所使，願行有虧，常當一心誦拔一切業障根本得生淨土陀羅尼，持滅身中所有一切五逆十惡等罪，持十萬遍，即得不忘廢菩提心，持二十萬遍，即感菩提芽生，持三十遍，阿隬陀佛常住其頂，決生淨土。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    何謂正行？行者必使身心清淨，入於道場，先觀我及盡虛空界一切眾生，常在生死大海，無歸無救，若不令其普得解脫，何名正行。於是等觀怨親之境，起大悲心，如空普覆。然後審彼古賢念佛正行，擇自然寂靜之方，非先曾穢染之地，所費先當盡己所有，乃可丐人，如法建立道場，極念嚴淨。無始所有一切善根，普為眾生迴向淨土，莊嚴行願。於是三心圓發，五體投地，觀佛相好，胡跪合掌，運心普緣一切眾生、及我此身，自昔至今，流浪不返，深為可痛，涕淚悲泣，求佛垂慈，剖腹洗腸，發露過罪。晝夜六時，剋期練行。如障深未感，至死為期，於中不得剎那念世五欲，如是一心，必得往生。若根機不等，勝行難全，亦必處於淨室，使內外肅清，隨意立行，禮佛懺悔，日定幾程，精進一心，誓不中悔。或專誦經，或專持咒，或但執持名號，直求往生。若得見好相，即知罪滅緣深，亦生彼國。又有未能盡斷世緣，亦修世善，於極樂國，諦信不疑，念念戀慕不忘，於前行門，隨意修習，四威儀內，以此為歸，觸境則達彼淵源，臨事則力行方便，臨命終時，必生彼也。諸行雖有詳略，而其法力本等，但存心或有緩速，故佛應亦有遲疾，學者不可不知！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    客途居處不一，不必莊嚴道場，但一清淨身心，服隨分淨勝之服，香燈有無，毋固必矣。若有像處，或有像隨身，當口誦身禮，對像而修。如無佛像，或對經卷，或但面西遙禮，或但除東向，隨方修禮。若在道登舟，及不得已一切治身動用之事，不可撥置，則佛事事同運。所誦之音，雖隨人境好惡而輕重之，當令聲默相半，沈大雅重，俾兩肩之人隱聞，切不可與人多語。餘時惟宜獨坐獨行，遠離喧雜，及聚首閒談、戲笑歌詠，使人忘失正念等事，夜中人定境寂，正宜用功，既為生死大事，豈可懈怠而恣睡眠。縱歷寒暑之極，慎勿脫衣，法服數珠，宜置近處，手巾淨水，不離坐隅，或有所需，皆應預備。觀彼信根厚薄，不惱他人，不使人厭，於此無礙，當微出聲，使天神歡喜降護，鬼畜聞聲解脫，其功彌深。於淺信人，不可遽然勸修，於深信人，又不可不密啟之，使其自肯。不可使功化歸己，如春育物，不見其功。從客中修者，名逆中易行，其功益者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    或於念佛之際，雖運身口，而心念飛，不能自制，如何用心，得不散亂？答：能運身口之念，毋論其散，但不間不斷，自能一心，亦可即名一心，惟行之不休為度，固不必憂散亂矣。如母喪愛子，龍失命珠，不期心一而心自一，豈制之令一也，此心不可制，實在行人勤怠耳。或有修而無效者，蓋彼信根淺薄，因地不真，未曾立行，先欲人知，內則自矜，外欲顯耀，使人恭敬供養，冀有所得。甚至妄言得見淨境，或見小境及夢中善相，未識是非，先欲明說，此等卑下，必為魔侶所惑，願行退失，還隨生死苦趣，可不慎哉！雖有道場持誦懺願儀式，不得不被人知，蓋出於不得已，豈可特露其跡，使觀行傾敗哉。是當審諦，密實自行，內懷慚愧，勿露其德，至到家時，不被強軟二魔所惑可也。中有宿障欲滅，微見好相，如不能蘊德，聞人之耳，其行必覆。所以遠公三睹聖像，平日未嘗言也，但除臨終時耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念佛三昧，雖名一行，亦當以彼一切世出世間無量法門，諸功德行，以為助道，則往生行疾。是故一切諸行，悉為淨土而修，迴回極樂，皆得往生。又此三昧，體性雖圓，解宜廣大，行宜盡諸微細條章，革諸猥弊，乃至小罪，猶懷大懼。又當解隨大乘，行依小學。經云：「孝養父母，奉事師長，慈心不殺，修十善業。受持三歸，具足眾戒，不犯威儀。發菩提心，深信因果，讀誦大乘，勸進行者。」以上每句是一法行。又復當護人心，勿使誇嫌，親近善友，請問先覺，不執己見，不引己長，志存忍辱，行當依經，聽聞正法，不毀僧尼，息世雜善，一貪名利，遠離邪惡，處事必忠，將過歸己，深誡綺語，一心不亂，視人如佛，捐棄技能，唯求往生，身必清淨，如是等無量善行，悉宜修習，能助正道。更能割世染心，於僧愛二境，無諸留難，凝心如一，必生淨土。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    方欲究道，魔境先彰，一事虧心，萬善俱失。故依經創立十大礙行，名十不求行：一、念身不求無病。身無病，則貧欲生，必破戒退道；知病性空，病不能惱，故以病苦為良藥。二、處世不求無難。世無難，則驕者起，必期壓一切；體難本妄，難亦奚傷，故以患難為解脫。三、究心不求無障。心無障，則學躐等，必未得謂得；解障無根，即障自寂，故以障礙為逍遙。四、立行不求無魔。行無魔，則願不堅，必未證謂證；達魔妄有，魔何能嬈，故以群魔為法侶。五、謀事不求易成。事易成則志輕慢，必稱我有能；了成事隨業，事不由能，故以事難為安樂。六、交情不求益我。則虧道義，必見人之非；察情有因，情乃依緣，故以弊交為資糧。七、於人不求順適。人順適，則內自矜，必執我之是；悟人處世，人但酬報，故以逆人為園林。八、施德不求望報。德望報，則意有圖，必華名欲揚；明德無性，德亦實，故以施德為棄屣。九、見利不求霑分。利霑分，則癡心動，必貪利毀己；了利本空，利莫妄求，故以疏利為富貴。十、被抑不求申明。則存人我，必怨恨滋生：忍抑為謙，抑何傷我，故以受抑為行門。如是居礙反通，求通反礙，於此障礙，皆成妙境。是以如來於障礙中得菩提道，若羅剎歌利之輩，央掘提婆之徒，皆來作逆，悉與其記，化令成佛，豈不以彼逆為吾之順，彼毀為吾之成也。況時薄世惡，人事異常，於學道人，豈無障礙，若不先居於礙，莫能排遣，使法王大寶，因茲而失，可不惜諸！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此論世久失傳，雲棲每欲見而不可得，幸靈峰列入十要，始廣流布，願於此正助二行，受持必忽；還須於此十大礙行，一一自驗，果於病時、難時、乃至被抑時，惟增念佛心，明若空觀，不怨不尤，無罣無礙，庶得三昧寶王，決定生西。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a24">
    </a>
    <span style="color:#333399">
     明荷葉痷石頭道人袁宏道居士西方合論節引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    欲一生超僧祇之果，十念攝億萬之程，豈是粗見淨思，結心塵口，所能趣越？不拼一，忍空累多生，如法而修，免角魔罥。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一、淨悟門　欲生淨土，當真實參究，如法了悟。一、了即穢恆淨，不捨淨故。二，聞淨土不可思議，不怯弱故。三、知畢竟空中，因果不失，此一切惡法，不更作故。四、知彼土不去不來，此亦不去不來故。五、悟佛身量遍滿虛空，眾生身量亦遍滿虛空故。六、聞阿僧祇無量諸行，不驚怖故。七、修十善三福，不住人天故。八、如覺後憶夢中事，不作有無解故。九、如眼見故鄉，信不信不可得知。十、知法無我，順性利生，直至成熟，無疲厭故，菩薩入此門已，成就白法，隨意得生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二、淨信門　若修行未能頓悟，當深植信根，不驚不動。一、信金口誠言，決定當生故。二、信自心廣大，具有如是清淨功德故。三、信因果如形影，決定相隨故。四、信此身形識，及一切世界建立，如陽燄空華，無所有故。五、信五濁惡世，寒熱苦惱，穢相熏炙，不容一刻居住故。六、信一切法唯心，如憶梅舌酸。七、信念力不可思議，如業力故。八、信蓮胞不可思議，如胞胎故。九、信佛無量身、無量壽、無量光，不可思議，如蟻子身，蜉蝣歲，螢火光，同一不思議故。十、信此身決定當死故。若具如是信根，舉足下足，無非念佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三、淨觀門　眾生無始垢穢，遍一切法，修淨業者，當加種種觀行，磨鍊習氣，作往生津梁。一、淨觀，觀佛相好，如觀經所說故。二、不淨觀，觀身心不淨，器世界不淨，生厭離故。三、無常觀，觀一切法無定，如一美色，淫人觀之為樂，婦觀之為苦，觀行人觀之種種惡露，異類觀之如土木故。四、和合觀，觀是身，是世界，是見聞覺知，如積木為屋，積彩為畫，無實體故。五、對治觀，觀自身何結最重，當用何法對治故。六、慚愧觀，觀一切眾生，無量劫來，與我互為父母、兄弟、姊妹、男女，遞相淫毒，曾不覺知，當生大悔恨故。七、念念觀，觀一切時中，幾許念佛心，幾許利生心，幾許垢淨沈掉心故。八、平等觀，觀一切色，無好醜故，一切聲一聲，無譽毀故。一切受一受，無恩仇故。一切義一義，無淺深故。九、微細觀，觀佛念法念，起於何來，去於何往故。十、法界觀，觀一毛、一塵、一草、一木，皆具有無量淨佛國土故。若行諸觀時，以第一淨觀為主，餘九為伴。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四、淨念門　念佛之法，名一行三昧，若念散漫，三昧不成。一、攝心念，於一切處，攝念不忘，縱令昏寐，亦繫念而寢，不隔念，不異念故。二、勇猛念，如好色人，聞淫女所在，高巖深澗，燐途鬼窟，必往不怯故。三、深心念，如大海深廣，必窮其底，覺路遙遙，不竟不休故。四、觀想念，念念中見三十二相，八十隨形好故，五、息心念，息一切名心，宦心、慾心、世間心、貪戀心、貢高心、遮護心、人我是非心，念佛故。六、悲啼念，每一想佛，身毛皆豎，五內若裂，如憶少背之慈母故。七、發憤念，如落第孤寒，負才寂寞，每一念及，殆不欲生故。八、一切念，見聞覺知，及毛孔骨髓，無一處不念佛故。九、參究念，念佛一聲，便念此聲落處故。十、實相念，不以有心念，不以無心念，不以有無心念，不以非有無心念故。是為上品念佛門。若如是念者，現生必得見佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五、淨懺門　欲除重障，當勤懺悔：一、內懺，懺心意識不淨因故。二、外懺，懺一切色聲不淨法故。三、事懺，懺十八界，二十五有，八萬四千種種塵勞結使，障學阿僧祗劫見佛利生諸行業故。四、理懺、懺入道以來，所得狂解，所學經論，所聞奧義，作止任滅等病，障佛無漏智故。五、過去懺，懺無始世來，所作黑業，殺盜淫妄，一一當懺悔故。六、未來懺，一切惡法，即今便止，盡未來世，永不相續故。七、現在懺，懺現在世，所有生老病死種種苦業，煩惱業，舉足下足業，起口動心業，一切微細不可稱量業故。八、剎那懺，一念中有九十剎那，一剎那有九百生滅，一生滅一懺故。九、究竟懺，等覺位中，有一分無明，究竟洗滌故。十、法界懺，法性中無我無人，普為十方過現未來一切眾生懺故。若能如是真實懺者，一切障礙悉得消滅，不離道場，得見諸佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    六、淨願門　修淨土者，當發大願，一、不為福田故願，願為一切眾生蔭，生淨土故。二、不為眷屬故願，願治一切如來家，生淨土故。三、不為病苦故願，願醫一切世間無明等瘡，生淨土故。四、不為轉輪王故願，願轉諸佛如來法輪，作大法王，生淨土故。五、不為欲界故願，願離一切微妙五欲，生淨土故。六、不為色界故願，願離一切禪著，生淨土故。七、不為無色界故願，願盡種種微細流注，證無量相好身，生淨土故。八、不為聲聞、辟支故願，願以福智二嚴，饒益一切眾生，生淨土故。九、不為一世界、千世界故願，願代無央數世界苦，拔一切世界眾生，生淨土故。十、不為一至千阿僧祗劫眾生故願，願代無量無數阿僧祗劫眾生苦，拔一切眾生，生淨土故。若能如是發大願者，最後剎那，決定當如普賢願中所說，當知願為導極樂之明師故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    七、淨戒門　一切淨法，以戒為址，戒為諸善法之首，入淨國之門。一、慳貪戒，行財命二施及法施，無愛惜故。二、毀禁戒，五戒，律儀戒、乃至無漏戒，滿足持故。三、瞋恚戒，以忍調心，及於身口，若遇惡口刀杖所加，但自思惟業因緣法，作償負想、導師想、風寒冷熱故。四、放逸戒，生死險道，無放身處，如人持滿油缽，行懸繩上，不得左右顧視，及生第二念故。五、散亂戒，守攝諸根，息諸緣影，如護風燈，如防生鳥故。六、愚癡戒，以智慧破諸迷悶故。七憍慢戒，不應以才辯、悟解、諍論故貢高，一切所得，如地上塵、鏡面垢，不應以此垢、驕彼垢故。八、覆藏戒，一切處諸佛、菩薩、神明，無可覆故。如日中逃影，波中逃濕，無可逃故。九、無益戒，一切嬉戲事、詩文、塵緣、口解脫無益，當遠離故。十、不住戒，如上持戒，但為生淨土，饒益眾生，不求聞譽法，及諸人天二乘果故。菩薩如是行於淨戒，能攝眾生，生於淨土。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    八、淨處門　學道人既有志出塵，當捨諸惡處：一、繁華喧闐處。二、歌樓酒肆處。三、熱燄熏灼處。四、論朝事處。五、恩愛纏縛、及熟遊歷處。六、詩壇文社、鬥章摘句處。七譏剌古今，較長競短處。八、講無義味道學處。九、義解家、鬥名相、矜小智處。十、宗乘狂解，妄談頓悟，輕視戒律處。是等撓道，與魔不異，是故當遠。若離是諸處，一切道業，即當成辦。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    九、淨侶門　一切悟機，非友不發，一切惡法，非友不止。行道求友，當嚴別淨穢。當近：一、山林閒適之友，能止躁心故。二、嚴持戒律之友，能淡諸慾故。三、智慧廣大之友，能出迷津故。四、總持文字之友，能決疑難故。五、寂寞枯槁之友，能恬進取故。六、謙卑忍辱之友，能銷我慢故。七、直心忠告之友，能抑諸過故。八、勇猛精進之友，能速道果故。九、輕財好施之友，能破大慳故。十、仁慈覆物，不惜身命之友，能摧人我等執故。若無如是淨侶，即當屏人獨處，自辦道業，以像為師，以經為侶。其他嬉戲之徒，寧絕勿通。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十、不定淨門
    <span>
    </span>
    眾生根器，利鈍不同，如上諸法，上根利器，方得具足。如來有異方便，開九品之門，分上中下修習三等：一、或解義諦，未全伏惑，或不深解，但能誦讀諸經故。二、或但依語生信，或因他生信，或遇貧窮折辱生信故。三、或觀金像，或隨意觀一像故。四、或晨朝十念、百念，乃至千念故。五、或但懺粗重習氣，及十不善業故。六、或為怖生死，或遇苦難，發願往生，但不得作人天及諸福德願故。或但持八戒五戒，乃至但戒殺盜淫妄故。、八一切喧場，不能卒離，但時時生厭離心故。九、於諸世法中人，不能即斷，但不隨順故。十、或但臨終十念故。如上諸法，但能至心受持一法者，皆得往生，唯不得疑信相參。若有疑者，一切諸行，悉不成就。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】本論修持十門、攝盡一切念佛法門。寶王論云：「念佛名者，必成於三昧。」不必更求開悟，或涉觀想參究，亦不必勉求淨處侶，但息名利等心，於一切喧場，心生厭離，於諸世法中人，行勿隨順，生信發願，嚴持淨戒，攝心念佛，願拼一忍，頓超僧祇。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a25">
    </a>
    <span style="color:#333399">
     附錄　蓮池大師普勸戒殺放生
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    人人愛命，物物貪生，何得殺彼形軀，充己口食。或利刃剖腹，或尖刀刺心，或剝皮刮麟，或斷喉劈殼，或滾湯活煮鱉鱔，或鹽酒生醃蟹蝦，可憐大痛無伸，極苦難忍，造此彌天惡業，結成萬世深讎。一日無常，即角地獄，鑊湯爐炭，劍樹刀山，受罪畢時，仍作畜類，怨怨對報，命命填還，還畢為人，多病壽夭，或死蛇虎，或死刀兵，或死官刑，或死毒藥，皆殺生所感也。我今泣血稽顙，哀告世人，不敢逼你喫齋，且先勸你戒殺，戒殺之家，善神守護，災橫消除，壽算綿長，子孫賢孝，吉祥種種，難可具陳。若更隨力放生，加持念佛，不但增崇福德，必當隨願往生，永脫輪迴，入不退也。諸仁者、有緣遇此，便請回心，決志受持，莫生疑悔。如不能行，即以轉施他人，亦功德無量。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】不結冤孽債，臨終無障礙，普勸念佛同道，戒殺放生，免為往生障緣也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念佛法要卷三終
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
