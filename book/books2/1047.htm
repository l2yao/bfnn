
<html>
<head>
<meta http-equiv=Content-Type content="text/html; charset=Big5">
<title>法華經講演錄（見寶塔品第十一）</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>法華經講演錄</span></b></p>
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>（</span></b><b><span
style='font-size:36.0pt;font-family:標楷體;color:#FF6600'>見寶塔品第十一</span></b><b><span style='font-size:36.0pt;
font-family:標楷體;color:#FF6600'>）</span></b><b><span
lang=EN-US style='font-size:36.0pt;font-family:標楷體;
color:#FF6600'></span></b></p>
  <p class=MsoPlainText align=center style='text-align:center'><span lang=EN-US
style='color:#003300'>&nbsp;</span></p>
  <p class=MsoPlainText align=center style='text-align:center'><span
style='color:#003300'>太虛大師講述<span lang=EN-US></span></span></p>
  <p class=MsoPlainText align=center style='text-align:center'><span
style='color:#003300'>民國十年秋在北京<span lang=EN-US></span></span></p>
  <p class=MsoPlainText align=center style='text-align:center'><span lang=EN-US
style='color:#003300'>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>見寶塔品第十一<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>本品文內詳敘釋迦如來與十方分身佛聚集，及三變淨土等事。不僅見寶塔，而獨以是為品題者，一、以眾見寶塔生希有心，遂為開塔、變土、集佛等事之因緣、二、於說法華經處，令眾生見多寶佛塔，又為多寶如來之本願，故以見寶塔名品。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>依法華論三平等中：一曰、乘平等，已於開權顯實三根領記章內釋竟。二曰、生死涅槃平等，以多寶如來現身塔中，明佛涅槃如不涅槃，有生死如無生死，本無生死涅槃之可言而亦不妨有生死涅槃之相。三曰、佛身平等，以多寶如來一體示現，顯一佛身即攝諸佛身，兼顯佛之自身他身了無差別。為明此二平等，故有此品。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>法華論十無上中，第五示現清淨國土無上。今多寶如來示現涌塔，釋迦如來放光集佛、三變淨土，不惟變穢土為淨土，兼於淨土之中化示無量清淨國土為一大清淨國土。為顯佛國本來清淨無上，故有此品。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>在歎人美法勸募持行章內，所有三品之意，悉在讚重流通。法師一品，既顯若法若人皆可尊重，此品即敘但說是經之處，多寶如來必來聽經示現，所以標明靈證，勸發深信，故有此品。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>阿難傳經，以同聞為證。釋迦說此法華，即以多寶之現身為證。多寶如來為過去古佛，久入涅槃，為證法華乃復化身及塔。為欲使眾生知法華一經以佛為證，故有此品。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>品之別題，釋之者如法華文句等，其義至富，未能廣述。茲就名義之概略釋之：凡塔，皆為佛所安住之處，而此佛所安住之處則有眾寶莊嚴，故名寶塔。又釋：以此塔為多寶如來所居，故名寶塔。見、與現通，以塔從地涌起，出現空中，有顯現之義。又、見即見聞之見，謂會眾所目睹。就寶塔涌出言則為現，就眾生觀察言則為見，其義一也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復以慈恩三教教相釋之：三教者，一、有教，二、空教，三、非空非有中道教。真如之自體性，雖了不可得，而所發生之一切法，則不能無一一法之相，此為有教之義。真如之自體性固了不可得，而一切法之相亦畢竟空，此為空教之義。法相雖畢竟空，然無礙其為森然之萬有而同時同處，又即為第一義空之空性，此為非空非有中道教之義。以此三義，釋本性如下：如法華會前，見有寶塔種種莊嚴之相，會眾復聞塔內音聲之相，眾欲啟塔，因以得觀三變清淨佛土之相，及十方諸佛集座之相，以有此種種法相，故為有教。既有能見之大眾，復有所見之諸法相，可謂能所俱備；然此能見之大眾及所見之諸法，究亦畢竟空寂了不可得，故又為空教。而此空無所見之法，實即為佛所究竟安住之處，為佛顯現萬德莊嚴之處，亦正為第一義空之空性示現之處。以是故、一一法皆顯空性，一一空法皆顯莊嚴之相，空不礙有，有不礙空，空空不相礙，有有不相礙，故為非有非空中道教。若人能見諸相無相，相相無邊，斯為真能見寶塔者。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>更以觀心義釋之：地、喻眾生心，寶塔、喻如來藏。眾生心為無始無明煩惱之所覆障，故如來藏無由顯現。今既於方便品以下開示一乘之境，復於法師品起六種之行，由是於覆障之中顯現如來藏性，此即寶塔從地涌出之義。見寶塔者，謂以始覺之智見於如來藏性，即在人人心地中開顯本具之如來藏性是也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>丁二　古今同證<span
lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>戊一　長行<span lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>己一　塔涌聞法證經勝妙<span
lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>庚一　塔涌印證經之可信<span
lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>辛一　支提應現<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、佛前有七寶塔，高五百由旬，縱廣二百五十由旬，從地涌出住在空中。種種寶物而莊校之：五千欄楯，龕室千萬，無數幢旛以為嚴飾，乘寶瓔珞，寶鈴萬億而懸其上，四面皆出多摩羅跋旃檀之香充遍世界。其諸旛蓋，以金、銀、琉璃、硨磲、　瑪瑙、真珠、玫瑰七寶合成，高至四天王宮。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>寶榙從地涌出，係有過去古佛多寶如來親來聞法，以證是經之勝妙也。支提、與榙同義，應時機而顯現也。佛前、即法華會前。七寶榙、喻如來藏心。高五百由旬、喻如來藏心與眾生染心不相應，高出五趣之上也。縱廣二百五十由旬，謂如來藏即為二十五有之真實體性也。涌出、喻如來藏心由見思等煩惱障中顯現。住空、喻依於真空實相而住也。五千欄楯，喻信、進、念、定、慧五力。龕室千萬，喻禪定甚多。幢旛、喻智德高顯。瓔珞、喻三念住。寶鈴、喻四辯才。出性無垢旃檀香，喻以三輪不思議化，使一切眾生轉惡為善，轉染為淨，成無垢功德之香。旛蓋七寶合成，喻具七聖財。高至四天王宮，喻高出四生之上。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>辛二　靈祇敬奉<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>三十三天雨天曼陀羅華供養寶塔；餘諸天、龍、夜叉、乾闥婆、阿修羅、迦樓羅、緊那羅、摩侯羅伽、人非人等千萬億眾，以一切華、香、瓔珞、旛蓋、伎樂供養寶塔，恭敬尊重讚歎。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此指三十三天之忉利天王言，非列舉欲界、色界、無色界之諸天也。以此天為地居天之王，故首舉其雨華供養。其餘八部、四眾，各以其所有者供養此塔；恭敬尊重讚歎，亦身、口、意三業之供養也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>辛三　歎佛印經<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、寶塔中出大音聲，歎言：『善哉！善哉！釋迦牟尼世尊，能以平等大慧教菩薩法，佛所護念，妙法華經，為大眾說。如是如是！釋迦牟尼世尊，如所說者，皆是真實』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此讚歎釋迦牟尼佛而印可所說之妙法蓮華經也。音聲、即塔中出言讚歎之聲。再讚善哉，一、讚其能施權，一、讚其能顯實也。佛觀眾生本來是佛，即皆可成佛，此謂平等大慧。佛以此會，為諸眾生說種種惡法、善法，有為法、無為法，法相雖有差別，而實無一非為教菩薩法也。如佛說地獄等種種果報之惡法，即為使眾生先能轉惡為善，得受善報。迨善根增長，則可漸為出世之因緣。至習出世法成就，能發大心，即可直趨無上菩提之道。又如隨順眾機所說之種種權法，實吾一非假為方便以會歸於一乘實法者。故塔內大聲讚歎其如是施權、如是顯實，皆為真實，為是經作充分之印證也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>庚二　塔開聽證經之可重<span
lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>辛一　辨因由<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、四眾見大寶塔住在空中，又聞塔中所出音聲，皆得法喜，怪未曾有，從座而起，恭敬合掌，卻住一面。爾時、有菩薩摩訶薩名大樂說，知一切世間天、人、阿修羅等心之所疑而白佛言：『世尊！以何因緣、有此寶塔從地涌出，又於其中發是音聲』？<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋眾人心請及樂說言請。眾人欲辨塔音讚歎之因由，故驚喜而心請；大樂說菩薩知眾心之所念，故以言請，因以啟佛之答而顯現其因緣也。法喜、謂既見佛之不思議法，心生喜悅。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、佛告大樂說菩薩：『此寶塔中有如來全身，乃往過去東方無量千萬億阿僧祇世界，國名寶淨，彼中有佛號曰多寶。其佛行菩薩道時，作大誓願：若我成佛滅度之後，於十方國土有說法華經處，我之塔廟，為聽是經故涌現其前為作證明，讚言善哉。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋塔內佛身及佛之本願。如來全身，指佛法身。以多寶具有此願，故於釋迦牟尼法華會前，涌塔讚言以為之證。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『彼佛成道已，臨滅度時，於天人大眾中告諸比丘：「我滅度後，欲供養我全身者，應起一大塔」。其佛以神通願力，十方世界在在處處，若有說法華經者，彼之寶塔皆涌出其前，全身在於塔中，讚言善哉善哉。大樂說！今多寶如來塔，聞說法華經故從地涌出，讚言善哉善哉』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋多寶如來臨滅度時，誡敕起塔，并於他處法會聽經現塔也。釋迦牟尼既敘答多寶如來之往事，復明今日之塔涌虛空如來讚善者，即此之由，故再呼大樂說而申告之也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>辛二　明開塔<span
lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>壬一　請見佛<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>是時、大樂說菩薩以如來神力故白佛言：『世尊！我等願欲見此佛身』！<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋請見佛身。以如來神力故白佛，謂由如來神力之所加被，故有此請。蓋此一請之因緣，至為重大，以下放光、集佛、變土等事，悉由此一問啟之也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>佛告大樂說菩薩摩訶薩：『是多寶佛有深重願，若我寶塔為聽法華經故出於諸佛前時，其有欲以我身示四眾者，彼佛分身諸佛在於十方世界說法，盡還集一處，然後我身乃出現耳。大樂說！我分身諸佛在於十方世界說法者，今應當集』。大樂說白佛言：『世尊！我等亦願欲見世界尊分身諸佛，禮拜供養』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋多寶願重、及樂說重請。多寶如來所謂我身，即圓明淨妙常遍真實之如來全體法身，為十方三世諸佛之所共。釋迦牟尼欲以多寶如來法身顯示於眾，即與欲自顯示其法身無異，即與顯一切佛之法身無異，以一佛即一切佛，一切佛即一佛，故十方世界諸佛，亦稱為佛之分身。至所集諸分身佛之法身既顯現，是即釋迦牟尼之法身顯現，亦即為多寶如來之法身顯現也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>壬二　集分身<span
lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>癸一　放光照土<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、佛放白毫一光，即見東方五百萬億那由他恆河沙等國土諸佛。彼諸國土，皆以玻璃為地，寶樹、寶衣以為莊嚴，無數千萬億菩薩充滿其中，遍張寶幔，寶網羅上。彼國諸佛以大妙音而說諸法；及見無量千萬億菩薩，遍滿諸國為眾說法。南、西、北方、四維、上、下，白毫相光所照之處，亦復如是。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>釋迦牟尼放白毫相光，照見十方諸佛清淨國土。白毫居眉之中間，喻中道之教義。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">癸二<span>&nbsp; 
    </span>諸佛言來</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、十方諸佛各告眾菩薩言：『善男子！我今應往娑婆世界釋迦牟尼佛所，並供養多寶如來寶塔』。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋十方諸佛感應言來。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>癸三　變土延賓<span
lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>子一　變大千界<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>時娑婆世界即變清淨，琉璃為地，寶樹莊嚴，黃金為繩以界八道，無諸聚落、村營、城邑、大海、江河、山川、林藪。燒大寶香，曼陀羅華遍布其地，以寶網幔羅覆其上，懸諸寶鈴。唯留此會眾，移諸天人置於他土。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>變土、謂變穢土為淨土。賓、指十方分身佛。諸分身佛將至，是即如來大法身將同時顯現，故穢土立現淨相。在此淨土者，皆其心清淨已受佛記之眾，不住小乘，遠離心垢，故亦不見穢土之相。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">子二<span>&nbsp; 
    </span>諸佛集坐</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>是時、諸佛各將一大菩薩以為侍者，至娑婆世界，各到寶樹下。一一寶樹高五百由旬，枝葉華果次第莊嚴。諸寶樹下皆有師子之座，高五由旬，亦以大寶而校飾之。爾時、諸佛各於此座結跏趺坐。如是展轉，遍滿三千大千世界，而於釋迦牟尼佛一方所分之身猶故未盡。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>猶故未盡、謂十方諸佛已坐遍三千大千世界，而釋迦牟尼一方分身佛之坐，猶未盡足也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>子三　廣變佛土<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>時釋迦牟尼佛，欲容受所分身諸佛故，八方各更變二百萬億那由他國，皆令清淨，無有地獄、餓鬼、畜生、及阿修羅，又移諸天人置於他土。所化之國，亦以琉璃為地，寶樹莊嚴，樹高五百由旬，枝葉華果次第嚴飾。樹下皆有寶師子座，高五由旬，種種諸寶以為莊校。亦無大海、江河、及目真鄰陀山、摩訶目真鄰陀山、鐵圍山、大鐵圍山、須彌山等諸山王，通為一佛國土，寶地平正，寶交露幔遍覆其上，懸諸旛蓋，燒大寶香，諸天寶華遍布其地。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此廣變其他之大千世界。國、指每一大千世界而言，即一佛教主所應化之國土也。目真鄰陀山、即土石之山。山王、謂山之大者。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>釋迦牟尼佛，為諸佛當來坐故，復於八方各更變二百萬億那由他國，皆令清淨，無有地獄、餓鬼、畜生、及阿修羅，又移諸天、人置於他土。所化之國，亦以琉璃為地，寶樹莊嚴，樹高五百由旬，枝葉華果次第莊嚴。樹下皆有寶師子座，高五由旬，亦以大寶而校飾之。亦無大海、江河、及目真鄰陀山、摩訶目真鄰陀山、鐵圍山、大鐵圍山、須彌山等諸山王，通為一佛國土，寶地平正，寶交露幔遍覆其上，懸諸旛蓋，燒大寶香，諸天寶華遍布其地。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此三變其他之大千世界。以上明小乘人既發大心，則所證涅槃立變為無漏淨土。又明一切依報入於一依報，一切清淨國土通為一佛國土，無有障礙隔別之相。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>子四　佛方安處<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、東方釋迦牟尼所分之身，百千萬億那由他恆河沙等國土中諸佛，各各說法來集於此。如是次第十方諸佛，皆悉來集，坐於八方。爾時、一一方四百萬億那由他國土諸佛如來，遍滿其中。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>癸四　持華慰主<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>是時、諸佛各在寶樹下，坐師子座，皆遣侍者問訊釋迦牟尼佛，各齎寶華滿掬而告之言：『善男子！汝往詣耆闍崛山釋迦牟尼佛所，如我辭曰：「少病、少惱、氣力安樂、及菩薩聲聞眾悉安隱不」？以此寶華散佛供養而作是言：「彼某甲佛與欲開此寶塔」。諸佛遣使，亦復如是。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>主、指釋迦牟尼。耆闍崛山即靈鷲山，為佛說法安住之處。穢土既盡變為淨土，更何有此山之相？解之者約有二義：一、此靈山即為本心之山，二、淨土之相亦不礙於靈山之相。蓋凡聖同居土，實報莊嚴土，及常寂光土等，並無二土，即是一土，但隨其心淨則國土淨耳。病惱、非佛身之病惱，眾生心淨易化則佛安樂，難化即增佛之病惱，所謂眾生病則佛病也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>壬三　正開塔<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、釋迦牟尼佛見所分身佛悉已來集，各各坐於師子之座。皆聞諸佛與欲同開寶塔，即從座起，住虛空中。一切四眾起立合掌，一心觀佛。於是釋迦牟尼佛以右指開七寶塔戶，出大音聲，如卻關鑰開大城門。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>諸佛齊集，與欲同開，顯十方諸佛無不欲於如來藏心，顯現本有之清淨法身。故釋迦牟尼即先示現住空，以顯中道之義。空則非有，住則非空，即無住而住之義也。右指以隨順為義，喻順於一切眾生根性以為開示。開權顯實之妙法，為二乘所希聞，故曰出大音聲。破除一切執著，故曰如卻關鑰。統攝群機，導歸一乘，故曰開大城門。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>辛三　明見讚<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>即時一切眾會皆見多寶如來，於寶塔中坐師子座，全身不散，如入禪定。又聞其言：『善哉！善哉！釋迦牟尼佛，快說是法華經，我為聽是經故而來至此』。爾時、四眾等見過去無量千萬億劫滅度佛說如是言，歎未曾有。以天寶華聚，散多寶佛及釋迦牟尼佛上。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋眾見佛身、散華讚歎。坐師子座下三句，顯如來法身常住、圓滿寂滅之相。會眾既見佛身，再聞讚善，故歎未曾有，益證是經之可尊重也。會眾親聞過去古佛之言，正明生死涅槃平等。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>己二　募眾說經方陳付囑<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、多寶佛於寶塔中分半座與釋迦牟尼佛，而作是言：『釋迦牟尼佛！可就此座』。即時、釋迦牟尼佛入其塔中，坐其半座，結跏趺坐。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋如來塔中同坐。古佛今佛法身不二，正明佛身平等。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、大眾見二如來在七寶塔中師子座上，結跏趺坐，各作是念：佛坐高遠，惟願如來以神通力，令我等輩俱處虛空。即時、釋迦牟尼佛以神通力，接諸大眾皆在虛空。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋如來接眾處空。以神通力、接諸大眾皆在虛空，喻以方便智力，盡引眾生處處離著，以上趣一乘中道。此即釋迦牟尼所正說之妙法，與多寶如來所由讚善之義也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>以大音聲普告四眾：『誰能於此娑婆國土廣說妙法華經？今正是時，如來不久當入涅槃，佛欲以此妙法華經付囑有在』！<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此釋付囑流通。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>戊二　重頌<span lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>己一　頌塔涌聞法證經勝妙<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>爾時、世尊欲重宣此義而說偈言：『聖主世尊，雖久滅度，在寶塔中，尚為法來；諸人云何不勤為法？<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此一頌半，頌多寶如來尚為經證，并勸勤求法。聖主世尊、指多寶如來。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『此佛滅度無央數劫，處處聽法，以難遇故。彼佛本願：我滅度後，在在所往常為聽法。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此二頌、頌多寶如來本願。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『又我分身無量諸佛，如恆沙等來欲聽法，又見滅度多寶如來。各捨妙土及弟子眾、天、人、龍、神諸供養事，令法久住，故來至此。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此三頌、頌分身佛願來聽法，及願與同開塔親見如來。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『為坐諸佛，以神通力移無量眾，令國清淨。諸佛各各詣寶樹下，如清淨池蓮華莊嚴，其寶樹下諸師子座，佛坐其上，光明嚴飾，如夜闇中然大炬火。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此三頌半，一頌、變土，二頌、集坐。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『身出妙香，遍十方國，眾生蒙熏，喜不自勝。譬如大風吹小樹枝，以是方便，令法久住』。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此二頌、頌佛香熏眾、利生說法。就法身言，則眾所蒙熏者，應為佛功德之香。是方便、指變淨土集佛身等事。久住、謂令妙法顯現，流通於世也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>己二　頌募眾說經方陳付囑<span
lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>庚一　陳募說經<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>告諸大眾：『我滅度後，誰能護持、讀說斯經，今於佛前自說誓言？其多寶佛，雖久滅度，以大誓願而師子吼；多寶如來及與我身所集化佛，當知此意。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此三頌半，頌護持讀說是經者、應自說誓，并頌古佛今佛，悉知其意。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『諸佛子等，誰能護法，當發大願，令得久住。其有能護此經法者，則為供養我及多寶。此多寶佛處於寶塔，常遊十方，為是經故；亦復供養諸來化佛，莊嚴光飾諸世界者。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此四頌、頌護法者當發大願，并言護法即是供養我及多寶與諸化佛。護者、如對於是經受持、讀誦、書寫、刻印、供養、禮拜、一切尊重讚歎恭敬等皆是。蓋自能尊重是經，即是使人知是經之可尊重，由知尊重故生信，由信故起解，由解起行，由行起證，即可直趨無上菩提也。又此經為諸佛之法身舍利，為諸佛之所護念，能護此經即為隨順佛之本意，亦即為供養諸佛。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『若說此經，則為見我、多寶如來、及諸化佛。諸善男子，各諦思惟！此為難事，宜發大願！<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此二頌、頌說法者即是見我、與多寶如來與諸化佛。并言此為難事，宜發大願。佛有身、語、意，此經妙義即為佛之本意，能說此經故如見佛。又說經為荷擔佛法教化眾生，故曰難事。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>庚二　對比勝劣<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『諸餘經典數如恆沙，雖說此等，未足為難。若接須彌擲置他方無數佛土，亦未為難。若以足指動大千界，遠擲他國，亦未為難。若立有頂，為眾演說無量餘經，亦未為難。若佛滅後，於惡世中能說此經，是則為難。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此六頌、頌說經之難，非但具神通力、及能演說無量餘經者可及。須彌為最高之山，然仍為大千界之一部分。言大千界，則其體更巨矣。有頂、為大千界之最高處，即色究竟天。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>「假使有人，手把虛空而以遊行，亦未為難。於我滅後，若自書持，若使人書，是則為難。若以大地置足甲上，升於梵天，亦未為難。佛滅度後，於惡世中暫讀此經，是則為難。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此四頌、頌書持是經及暫讀是經之難，亦非但有神通力者可及。以大地升於梵天，須通過欲界天，極言其高以先顯上升之難。而此經義為平等大慧法身之所流露，彼為無明煩惱覆障之眾生，雖暫讀此經，因有覆障而不能入，較大地上升之通過欲界天為尤難也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『假使劫燒，擔負乾草入中不燒，亦未為難。我滅度後，若持此經為一人說，是則為難。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此二頌、頌為一人說經之難。三災內之火災，至初禪天為止，業力既盡，世界乃壞，故有劫火燒壞世界之時。乃求乾薪入劫火不燒易，求為惡世一人說經難，正顯信解是經者不易得也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『若持八萬四千法藏、十二部經，為人演說，令諸聽者得六神通，雖能如是，亦未為難。於我滅後，聽受此經，問其義趣，是則為難。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此三頌、頌教授神通易，聽受經義難。經有八萬四千法門，對治八萬四千煩惱，故曰法藏。十二部經，即契經等十二部之教相。六神通、謂天眼通等。均見前釋。聲聞羅漢雖得神通，然未聞是經之義，仍屬小乘。若獲聞此義，即得回小向大以趨於無上菩提，故聽經而能領受，因問而識義趣，為難事也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『若人說法，令千萬億無量無數恆沙眾生得阿羅漢，具六神通，雖有是益，亦未為難。於我滅後，若能奉持如斯經典，是則為難。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此三頌、頌奉持是經之難。奉持、謂敬奉憶持，使不忘失。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『我為佛道，於無量土，從始至今廣說諸經，而於其中此經第一，若有能持，則持佛身。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此二頌、頌經最勝，并頌持經功德。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>庚三　重募持人結成勝行<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『諸善男子！於我滅後誰能受持、讀誦此經，今於佛前自說誓言？此經難持，若暫持者，我則歡喜，諸佛亦然；如是之人，諸佛所歎，是則勇猛，是則精進，是名持戒、行頭陀者，則為疾得無上佛道。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此四頌半、頌當誓持經，及暫能持經之功德。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>『能於來世讀持此經，是真佛子，住淳善地。佛滅度後，能解其義，是諸天人世間之眼。於恐畏世，能須臾說，一切天人皆應供養。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此三頌、頌當來讀持是經者之功德。富於決信，為淳善地。世間眼、謂具足如來智慧光明，堪為癡闇世人之導引。恐畏世、即惡世；不信是經，更加謗毀，故此世間令人恐畏。結言：於佛滅後如此讀頌受持是經，則為荷承如來事業，而堪受人天之供養也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
