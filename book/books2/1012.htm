<html>
 <head>
  <meta content="text/html; charset=utf-8" http-equiv="Content-Type"/>
  <title>
   知果畏因宜謹慎 逢緣遇境好修行
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      知果畏因宜謹慎
     </span>
    </b>
   </p>
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      逢緣遇境好修行
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     李炳南老居士講述
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     民國六十五年為中慧班開示
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     弟子吳碧霞敬記
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     序
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    諸位諦聽！善講者不如善聽者，「諸法於恭敬中求」，縱我今日所講，不如從前，然以諦聽恭敬，必得法益；況諸位借公餘念佛三日，百忙之中，獲此一暇，機緣自是不易，其期於一心不亂者必矣。懇切恭敬，是善因緣，一心往生，為祝為禱！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    吾淨宗勸人，或曰「萬修萬人去」，或曰「十念往生」，或曰「臨終助念往生」，皆是隨根立說，各有條件，不可拘執。譬如飲食，並不能取箸便食，蓋其前有種種之準備，其後有種種之收拾，至於方進食，亦有種種之法度，佛法之理亦同，所謂「萬修萬人去」，如何謂之修？當如何修？須先考究，並非掐珠隨口而宣，即是修行，且若是不修，云何去耶？再者「十念往生」，吾等念佛二十五年，莫說十念，十萬念亦不為誇口，卻是念念虛浮，則臨欲命終，危險危險！蓋十萬之中，未得一念之一心不亂也。又「助念往生」，是吾人以為最後之保險者。然助念也者，幫助欲命終者提起正念之謂也。彼臨命終，四大分散，猶如風刀解體，往往忘失正念，果於此時，有人提醒，命欲終者，自能執持名號，便謂助得上；若助者念，被助者不念，亦不往生——是知不論何宗何派，皆須解行相應。於理慧解，於事實修。解以導行，行以證解，方不致盲修瞎鍊，誤蹈火坑，諸位且據此用功。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     遇境伏惑
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    諸位此次念佛，既求「一心不亂」，然而何以求而不得耶？蓋自作不得主故。何以不能作主？未明心見性故。若是真心本性作得主，則一切自在，便得長時之「一心不亂」；今者吾人之真心本性作不得主，竟是情識作主，情識作主，亦即見思惑作主，於是千心萬心，大亂特亂，欲了生死，欲出輪迴，莫由也已！然則終無可施之計乎？曰：有！須依佛法。喻之如病，得病者自知有病，須遵醫囑服藥，若藐藐而聽，依然故我，病何能痊？須知欲得一心不亂之果，當種淨念相繼之因。然而吾等在家之人，為謀生活，自是不能無所繫絆，如之何能淨念相繼耶？曰：除正當職務盡本分外，於財色名食睡，諸勾心鬥角之事，一概莫關心！志期了生死，何暇他顧？若終日營營於彼，不但了生死無分，恐又增添許多生死種子矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    蓋修行有正功夫，有助功夫。吾人不能整日念佛——整日念佛者，正功夫是念佛，助功夫亦是念佛。此蕅祖所說，但念佛，便具足善根、福德。既不能，則正功夫是念佛，每日定課不可少，有閒隙不必用心時，亦須隨時提起佛號；至於助功夫，則三十七助道品乃至六波羅蜜等皆是。吾人平日所為之事，雖極複雜，然以一念善轉，便皆可為助道，但視用心如何耳。比如我今在此教書，若未曾用心轉向菩提，便只是教書而已，若視作布施，則為助道矣。又吾人尚須於日久天長起煩惱中，練習功夫。蓋「心本不生因境有」，境若不來，何貪何瞋？境界若來，往往心隨境轉矣；而所謂修行，便在於一起心即能覺，不為境界所動。古德有云：「不怕念起，只怕覺遲。」但起貪瞋，自心能覺，吾人修淨土者，既覺之時，速將佛號壓伏之，斯之謂伏惑。伏惑正當在平素辦社會上諸煩瑣雜事，可喜可瞋諸境界現前時，伏得下便是功夫，功夫即是在煩惱中能轉為菩提。以上論伏惑，今已生者伏而不起。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     深信因果
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    其次談因果。談因果前，先說念頭。且問諸位為何有煩惱？為何有善心？如此一切，皆是因為有念頭；念起則萬法生，念滅則萬法滅；萬法唯心造，萬法生滅，皆在此念頭生滅之上。念頭為何？念頭即是因緣，而因果之理，即在「萬法因緣生」上。吾人無始劫來，即帶有諸多迷惑顛倒，八識心田，充斥諸法種子，雖然經云：「凡所有相，皆是虛妄。」然凡夫無知著相，不識其妄，於是森羅萬象，六塵諸境，由六根為媒，觸心發識，一旦分別，便落印象，印象者，種子也，此是因；又此種子，復能薰習其他種子起現行，便成緣，名親因緣。總之：種子之相薰，可分為二：一曰自類相薰，即種子生種子，現行生現行，此之因果不同時。二曰異類相薰，即種子生現行，現行薰種子，則因果為同時。由上種子、現行薰習之理，可見因果之定律——種子生現行時，種子為因，現行為果；現行薰種子時，現行為因，種子為果。如此，便在自家心地上，不必格外找因緣，而因緣隨時來，可怕不可怕？若能習得自心一切法不著，便不造業種子矣！然此談何容易？故生死輪迴，永遠不斷。如是，則為之奈何？曰：亦唯念佛，令淨念相繼。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    蓋念頭皆自類相引，若能念到打成一片，這一片佛號連綿不絕，當路擋住，其他有漏念頭，無由起現行，無緣不生故。故古人念佛，有追頂念法，追頂也者，「南無阿彌陀佛」，「佛」剛離口，「南」又接上，不令有絲毫間隙，此念起時，他念不生，既不讓路，見思惑無由得起，貪瞋諸念既不起，何有身口之殺盜淫妄？反之，若一起貪瞋諸念，縱身口無造作，一動念，內法塵即自染著，何能出輪迴耶？故考究因果之理，也好念佛，也好從起心動念處修行，此是令未生者勿生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     直下承擔
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    復次，念佛時，雖不解理，若肯發深信願，功亦不小，全事即理故。事者，如極樂世界種種莊嚴，是阿彌陀佛為攝眾生，慈悲變現，莊嚴是事，而其極妙處，是常寂光淨土，真空玄妙，是理。故雖有人譏誚極樂世界為化城，然化城卻有真受用——諸位但能將阿彌陀聖號，發之於心，出之於口，入之於耳，著之於心，便是相應。蓋念佛者，非此臭皮囊，此四大假合之身非我，心方是我，心即我，我即心；心念佛，心即佛，則佛即我——吾人念佛時，敢當下承擔，了無虛怯；阿彌陀佛即是我，我今念佛，是阿彌陀佛在念佛，自念自佛，念自性佛，其功偉矣！且我即阿彌陀佛，便不能不信因果，且問：有殺盜淫妄之佛乎？試想：我是阿彌陀佛，一身金色，如何再作殺盜淫妄之勾當？果能如是觀想，縱不解理，修行亦有大力用。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     結
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以上所談，有三大綱：一曰遇境伏惑，二曰深信因果，三曰直下承擔。遇境伏惑，在洗舊種以必淨；深信因果，在拒新種而不受；直下承擔，是圓事理之方便。若能三者互用，何愁一心不亂之不果，極樂世界之不生？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    今日所談，不為不多，請諸位布施與我歡喜，布施歡喜，無畏施也！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
