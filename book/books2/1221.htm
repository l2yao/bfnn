<html>
 <head>
  <meta content="text/html; charset=utf-8" http-equiv="Content-Type"/>
  <title>
   般若波羅蜜多心經請益說
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      般若波羅蜜多心經請益說
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="
color:#003300">
     為霖禪師著
    </span>
    <span lang="EN-US" style='font-family:"Times New Roman";
color:#003300'>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     弟子等太光、源深 等同錄
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    康熙庚戌臘月八日，為諸戒子說戒畢。次日，室中方焚香靜坐，與空王老子打葛藤，而孤月、毒海、玄印、德光諸禪人，扣關作禮，請益心經大旨。余陵憑應曰：心經大旨，照見五蘊皆空即了，更說箇什麼！眾皆屏息默領，余各令就坐，良久乃曰：「般若」，梵語，此翻智慧。不云智慧而言般若者，智慧輕薄，乃世人之常稱也。般若尊重，何也？經云：菩提薩埵，依般若波羅蜜多故，心無罣礙，乃至究竟涅槃；三世諸佛，依般若波羅蜜多故，得阿耨菩提。是知般若不獨菩薩所師，亦為諸佛所師，故尊重也。然般若有三種：一實相般若，即真空心體。二觀照般若，即心體上本有大智慧光明。三文字般若，即自心如來後得智中流出聲名句文，詮顯自心若法若義淺深次第也。行人若於實相體上起大智慧，反照實相，見實相已，然後復照如來所演一切法義，冥合自心，無二無別，是以自心為智燈，燭經幽旨也。若行人先由文字般若而發起觀照，由觀照而洞見實相；是以古教為明鏡，照見自心也。二者各隨根異，非法有定相也。「波羅蜜多」，此翻彼岸到，西方語倒，若順此方文勢，應云到彼岸，此乃般若功能，謂由智慧故到彼岸也。彼岸對此岸而言，所云到者，但照見此岸本空，此岸即是彼岸，非別有彼岸可到也。然般若又有二種：一共，二不共。若依共般若，聲聞以苦集二諦為此岸，道諦為舟航，滅諦為彼岸，是聲聞智慧到彼岸也。緣覺以十二因緣三世流轉循環無盡為此岸，觀智為舟航，緣生性空即寂滅相為彼岸，是緣覺智慧到彼岸也。菩薩以六蔽為此岸，六度為舟航，佛果為彼岸，是權乘菩薩智慧到彼岸也。若依不共般若，總以凡夫蘊、處、界，及三乘聖賢所修所證為此岸，以觀照般若為舟航，實相真空為彼岸。此經智慧到彼岸，即不共般若，謂不共三乘人所說，唯令大心凡夫於五蘊中直下頓見，即蘊即空，即空即蘊，一空一切空，而真空體上本無蘊、處、界，及諦、緣、度等諸法，是謂究竟智慧到彼岸也。「心」者，直指法體，上云彼岸原非他物，即一切群生本有真空心體是也。諸般若中廣說空義，而不云空即是心，乃如來之密意。惟此經直下指出，分明顯露，更無覆藏。謂此智慧所到彼岸，非是別法，即是當人本有真空心體也。「經」，即文字般若，乃心佛所說，能詮如上智慧到彼岸真空心體之義，謂之為經。具貫、攝、常、法四義，具如常解。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      觀自在菩薩，行深般若波羅蜜多時，照見五蘊皆空，度一切苦厄。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此四句，乃一經大綱，猶諸經之發起序也。初句，舉能修之人。次句，顯所修之法。三句，明所照見之理，此理即深般若，乃真空實相也。四句，驗所斷苦果。舉苦，業、惑在其中矣。初、「觀自在」者，觀，謂能觀之智，即經中照字。自在，謂見理斷惑，即經中見蘊空而度苦厄，故受以自在之名。菩薩，如常解，大心凡夫即是其人也。次、「行深般若波羅蜜多時」者，行，即修行。深者，對淺而言，以是不共般若，超出三乘，故深也。時，謂正當修般若之時，即照見之，非前後也。三、「照見五蘊皆空」者，照乃觀照工夫，即觀照般若也。五蘊皆空，乃所觀理境，即實相般若也。見者，以照之既久，豁然洞見，五蘊緣生，雖幻有其相，而性本空寂也。四、「度一切苦厄」者，謂未見蘊空時，認蘊為實，起惑造業，苦報牽連，相續不絕；一見蘊空，人法俱喪，無造業者，無受報者，一切苦厄，如湯消冰，故云度也。不唯度凡夫分段苦，而三乘變易苦悉皆度脫，故云一切也。此經所以為深般若者，以其不依三乘漸次修習，唯令大心凡夫於五蘊中直下頓見真空實相，一切生死苦厄，即時度脫，直截痛快，莫逾於此，讀者毋忽！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      舍利子！色不異空，空不異色；色即是空，空即是色。受、想、行、識，亦復如是。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    照見五蘊皆空一句，釋迦老子已劈腹剜心，傾盡無餘，更復何說！但蘊空之旨，理會尤難，毫釐有差，天地懸隔。凡夫著有；二乘耽空；地前空亂意菩薩猶疑滅色取空，或云空在色外，或云空是物，不能克證真空心體。故世尊呼舍利弗而宣明之。舍利弗，乃如來大弟子，智慧第一，欲說大般若法，須告大智慧人，苟非其人，浪授何益。所云照見五蘊皆空者，須知蘊之與空，原非二物。且舉色而言之，「色」者，即真空中幻出，何「異」於「空」。「空」者，即幻色之空，何「異」於「色」。然云不異，猶似兩物相比而云不異，恐迷者依然看作兩橛，故又反覆申明云：幻「色」，舉體「即是」真「空」；真「空」，舉體「即是」幻「色」。如波即水，金即器，原非兩物，祇是一法也。色法既爾，「受」等四蘊亦然，故云「亦復如是」。此中雖唯舉五蘊，而根、塵、識，諦、緣、度，及佛果菩提，乃至八十一科，皆在其中。故大般若云：一切智智清淨，無二無二分，無別無斷故。誌公和尚云：以我身空諸法空，千品萬類悉皆同。而壽昌無明師翁亦云：色即是空，空即是色；受想行識，亦復如是。空，即心也；色、受、想、行、識，亦心也。所以凡所見色，皆是見心。首楞嚴云：一切世間諸所有物，皆菩提妙明心體。此心一悟，無色無受想行識，無眼耳鼻舌身意，乃至無智亦無得。一即一切，一切即一，若能如是，何慮不畢。又被這老子一口道盡矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      舍利子！是諸法空相，不生不滅、不垢不淨、不增不減。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上明即色即空，意已玄極。而世尊又呼舍利弗告以諸法空相者，欲發明真空之體，令人深進，徹法源底也。「是諸法」，指上五蘊等諸法。「空相」，即五蘊等空相。空而言相者，乃無相之相，是諸法實相也。生滅等三對，意謂五蘊空相，本無有「生」，云何有「滅」。本來不「垢」，云何有「淨」。本不曾「增」，云何有「減」。不變不易，性相常然。眾生見諸法緣會而生，緣散而滅，迷之則垢，悟之則淨，在凡則增，在聖則減者，乃翳眼見空花；而諸法空相中本來無有，故皆以「不」字不之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      是故空中無色，無受想行識。無眼耳鼻舌身意，無色聲香味觸法。無眼界，乃至無意識界。無無明，亦無無明盡；乃至無老死，亦無老死盡。無苦、集、滅、道，無智亦無得。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「是故空中」者，承接上文而言。上云諸法空相，無生滅垢淨等，以是之故，「空中」本「無色受想」等，無五蘊也。「無眼耳」等，無六根也。「無色聲」等，無六塵也。根塵合為十二處。「無眼界，乃至無意識界」，無十八界也。此首舉眼根界，而末舉意識界，乃至二字，含攝中間十六界，乃文之巧也。已上蘊、處、界三科，乃凡夫法，真空中本來無也。「無無明」等，無十二因緣也。無無明，無流轉法；「無無明盡」，無還滅法。「乃至無老死」二句亦然。上句流轉，下句還滅也。此中流轉、還滅二門，皆舉首尾二緣，乃至二字，該攝中間行、識、名色、六入、觸、受、愛、取、有、生等十緣，此乃緣覺所修之法；真空中不唯無流轉，而還滅亦無也。「無苦集滅道」，無四諦也。苦、集，世間因果。滅、道，出世間因果。謂知苦斷集，證滅修道，乃聲聞所修之法，真空中不唯無世間苦集，而出世滅道亦無也。「無智亦無得」，無菩薩法也。智，即能修六度之智，以智修度，故達彼岸。六度，因也。得，即果也。以修六度故，得菩提、涅槃二果也。真空中不唯無六度，而菩提、涅槃亦無也。夫無凡夫法，無緣覺法，無聲聞法，無菩薩與佛法，大般若云：設有一法過於涅槃，我亦說如夢幻，此其所以為深般若也。六祖大師云：本來無一物，何處惹塵埃。永嘉云：了了見，無一物，亦無人，亦無佛，大千沙界海中漚，一切聖賢如電拂。此離心意識境界，唯真智方能照見，非言說可了也。問曰：上云色即是空，空即是色，可謂圓且妙也。乃又進舍利弗而告以諸法空相，云無生滅垢淨，無蘊處界諦緣度等諸法，得無似撥去諸緣而取色外之空，與上即色即空之旨相背戾乎？答曰：子不達真空也！何者？蓋蘊等乃一期幻緣，空乃究竟實際；蘊等生於空中，譬如片雲點太清堙A雖太清的體是雲，雲當體即是太清，而太清究竟清淨，豈受點染乎！雲居膺禪師云：如人頭頭上了，物物上通，祇喚作了事人，終不喚作尊貴，將知尊貴一路自別。噫！可為智者道也。雖然，維摩詰經云：若見無為，入正位者，不能復發阿耨多羅三藐三菩提心。所以大智之士，雖至此而不作證。何者，此是學位，非證位也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      以無所得故，菩提薩埵，依般若波羅蜜多故，心無罣礙；無罣礙故，無有恐怖，遠離顛倒夢想，究竟涅槃。三世諸佛，依般若波羅蜜多故，得阿耨多羅三藐三菩提。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此一節，乃學般若菩薩轉位就功，為法門之大關齱A不可不知。「以」者，由也。「無所得」者，即無智無得也。「故」者，起後之辭。若未到此無所得之地，祇是博地凡夫；苟至此而便作證，則墮二乘窠臼。惟大心凡夫，親至無所得之地，而即於那邊轉身，用無所得而為方便，入世出世，即事即理，了無罣礙，無生處度生，而究竟無生可度；無佛處作佛，而究竟無佛可成；圓滿菩提，歸無所得，此所謂世出世間勝丈夫，即菩薩諸佛是也。「菩提薩埵」，乃具足梵語，今略去提、埵二字，而但云菩薩，蓋順此方文勢也。「依般若波羅蜜多故，心無罣礙」者，依者，遵用也。般若波羅蜜多，即無所得也。心無罣礙者，回真入俗，權實雙流，事理並運者也。大般若經云：如金翅鳥，飛騰虛空，自在翱翔，久不墮落；雖依於空戲，而不據空，亦不為空之所礙。夫依空而不據空，則不盡有為，不住無為也。不為空所礙，則不為有礙可知。華嚴所謂甚深無礙智是也。若未得此智，居空，空礙；涉有，有礙；以有礙故，便生「恐怖」。恐怖有五：一不活怖，二惡名怖，三死怖，四墮惡道怖，五大眾威德怖。以有怖故，便起「顛倒夢想」，無中見有，有中見無，妄興苦樂，生顛倒見，以得此無所得般若故，則心無罣礙，無恐怖，離顛倒夢想，而證「究竟涅槃」。涅槃，此翻圓寂。謂德無不備，障無不盡，乃諸佛之斷果也。「三世諸佛，依般若波羅蜜多故，得阿耨多羅三藐三菩提」者，謂不獨菩薩依之而究竟涅槃，諸佛亦依之而得菩提也。阿，云無；耨多羅，云上；三藐，云正等；三菩提，云正覺。乃諸佛之智果也。菩提薩埵，乃三世諸佛之因，舉因驗果也。三世諸佛，乃菩提薩埵之果，舉果驗因也。菩提、涅槃各舉一種，互相該攝。至此果滿因圓，究竟窮極，方始克證。何者？此是證位，非學位也。二者皆依般若無得之功也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      故知般若波羅蜜多，是大神咒、是大明咒、是無上咒，是無等等咒。能除一切苦，真實不虛。故說般若波羅蜜多咒。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「故知」者，承接上云，諸佛菩薩，皆依般若得智斷二果，以此故知般若是大神咒等。「神」者，靈妙莫測，能轉煩惱為菩提，轉生死為涅槃，非「神」乎？能照見五蘊皆空，非「明」乎？為諸佛之所師，寧有「上」乎？凡夫三乘佛果雖無與等，而能等為凡夫三乘佛果所依止，非「無等等」乎？上顯文義，此云咒者，顯密之稱也。顯即是密，密即是顯，顯密圓通，不可思議，故極其功力而申讚之。「能除一切苦，真實不虛」者，有二義：一、約法真實不虛，即般若能照見蘊空，度一切苦厄。二、約人真實不虛，即世尊說法，言無虛妄，故叮嚀告誡，令人諦信勿疑，依之修行，決不相賺也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      即說咒曰：揭諦揭諦波羅揭諦，波羅僧揭諦，菩提薩婆訶。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此正說咒辭，「咒」者，諸佛心法，不可思議，諸天鬼神悉皆敬奉，猶諸經之流通也。若善持之，則觀智益明，功力益驗。上顯說般若，此密說般若。顯以慧通，密以定入；定慧圓明，立臻彼岸矣。孤月、毒海、玄印、德光諸禪人，歡喜踊躍，得未曾有，合掌稱頌，作禮而去，余亦嗒然忘言矣。次日，諸禪人同錄其說呈覽，且將謀災木以公諸人人；余嘉其志，乃為釐正而歸之，遂名其說曰請益云。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    註：「靈妙莫測」日本續藏本作「不可思議」今從庚申本　二「轉」字續藏本俱作「證」字今從庚申本　「上顯文義」續藏本作「上云般若」今從庚申本　「顯即是密密即是顯」續藏本作「咒即般若般若即咒」今從庚申本
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     附補喻彌陀集般若心經句為頌有引
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋杭州淨思律師，俗姓喻，善畫彌陀，楊無為以「喻彌陀」稱之。嘗集心經句為頌，今亡矣，乃竊取其意而補之：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    自在行深般若時，　　照見五蘊度苦厄；
   </p>
   <p class="MsoPlainText" style="text-indent:24.0pt;">
    不異色空即色空，　　受想行識亦如是。
   </p>
   <p class="MsoPlainText" style="text-indent:24.0pt;">
    身子欲知法空相，　　生滅垢淨了無有；
   </p>
   <p class="MsoPlainText" style="text-indent:24.0pt;">
    是故空中陰界無，　　諦緣度亦不可得。
   </p>
   <p class="MsoPlainText" style="text-indent:24.0pt;">
    以無得故得菩提，　　般若神明無上力。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    般若波羅蜜多心經請益說終
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     為霖道霈禪師傳略
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    道霈禪師，字為霖，福建建安丁氏子，生於明萬曆四十二年（一六一四）甲寅，十四出家，十八參方，歷諸講肆。後承鼓山永覺元賢禪師衣缽，繼鼓山湧泉寺法席，二十餘載，大闡宗風，海內瞻依，以為東南一大法窟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    師生平著述四五十種，已收入日本續藏經者，即有二十二種。清康熙六年，師五十五歲時，始於華嚴經疏、論，纂其精要，合注本經，歷十五載，至康熙二十二年十二月刻成，藏之石鼓名山，傳之閻浮後世，時年已七十。八十歲時，復纂法華經文句，成纂要七卷，閱三年告成，八十有三矣。康熙四十一年（一七六二）圓寂，壽八十八。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此外尚有：仁王般若經合疏三卷、般若心經請益說一卷、四十二章經指南一卷、遺教經指南一卷、阿彌陀經略解一卷、略s警策指南一卷、聖箭堂述古一卷、禪海十珍一卷、餐香錄二卷、秉拂語錄二卷、還山錄四卷、法會錄一卷、旅泊庵稿四卷、續淨土生無生論一卷、及開元語錄、淨土指決等行世。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
