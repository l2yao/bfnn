<html>
 <head>
  <meta content="text/html; charset=utf-8" http-equiv="Content-Type"/>
  <title>
   學佛隨筆
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      學佛隨筆
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     徐琝茤~士著
    </span>
    <span lang="EN-US" style='font-family:"Times New Roman";
color:#003300'>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    知有生必有死，普天下曾無一人逃得，余於是而學佛；知心性是一而苦樂不同，余於是而學佛；生不知所自來，死不知所從去，悲歡離合，匆匆一生，萬象森羅，真理何在？余於是而學佛；世界而名缺陷，好事終屬無常，四大六塵，莫非幻相，窮通得失，同歸春夢，余於是而學佛；貪痴習重，輪迴路險，起心動念，無不是罪，余於是而學佛。嗟乎！人生數十寒暑，以視前之無始，後之無終，直剎那間耳。而世方爭短論長，侷促轅下，背真逐妄，痛苦浩然。冀迷途之永出，願彼岸之同登，捨佛法吾誰與歸乎？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    學佛十年矣，自欺欺人，行不誠篤，三業所作，障累日深，聖賢氣象，相去日遠，縱有振作，每成弩末，人命呼吸，知來日尚有幾何？一旦大事臨頭，未免隨業漂沉，生死恩仇，從頭作起，思之實堪一哭。孟子曰：「待文王而後興者，凡民也。若夫豪傑之士，雖無文王猶興。」吾其勉哉！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    戒以生定，定以發慧，故戒為入道之要門。舉凡參禪、念佛、禮拜、懺悔乃至一切佛法，蓋無一而非戒，以攝心即是戒故。又有從事上戒者，有從理上戒者，實則事即理上之事，理即事上之理；初下手時即不二矣。故事修無異於理觀，理觀可融入事修。雖然，吾人心地未明，動輒得咎，若不從事上篤實戒去，所熏入著為惡因，則發起現行，不可得而善矣。空談唯心，為害何窮！故吾人於三業所作，可不效法聖賢，以戒為師，而自陷於痛苦煩惱之境乎？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ４．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    氣色張皇者，吾知其心之動亂；舉止安詳者，吾知其心之空定；言辭閃惚者，吾知其心之昏邪；氣象莊重者，吾知其心之端正。其實乃至著衣吃飯，舉手低頭，無一不是般若之放光也。衣裡明珠，本自無失；道不遠人，人之為道而遠人，惜哉！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ５．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    天下之至樂，無過明心，多少毀譽是非，知唯心所現，一轉即空；多少窮通得失，知唯心所現，隨遇而安；多少苦樂順逆，知唯心所現，何必執著；多少貪瞋煩惱，知唯心所現，落得放下。世間無大富大貴之人，唯明心者斯不富貴而自富貴。天下無大安大樂之人，唯明心者斯不安樂而自安樂。明吾心地，十方三世不離當念，萬象森羅不出吾心，嗚呼至矣！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ６．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    嘗聞師言：世間無論千萬最大事，都抵不過一個死；千萬個死，抵不過我一修；千萬個修，抵不過我一覺。覺則心空，此是最上福德，輕重利害，不可比擬。當知眾苦只緣不覺，極樂無過明心，每於妄念習氣堅固纏縛時，三致意焉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ７．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    心之本體，本來不動，故歷來聖賢學問率以不動為旨歸。經曰「如如不動」；易曰「寂然不動」；孔子四十而不惑；孟子四十不動心。夫不動則定，定則空，空則不惑、不憂、不懼，富貴不能淫，貧賤不能移，威武不能屈，憂患不能傾；身心以之莊嚴，功德由此成就，不動之利溥哉！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ８．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大乘止觀略標大綱中云：「所言止者，謂知一切法，從本已來，性自非有，不生不滅；但以虛妄因緣故，非有而有；然彼有法，有即非有，唯是一心，體無分別。作是觀者，能令妄念不流，故名為止。所言觀者，雖知本不生，今不滅，而以心性緣起，不無虛妄世用，猶如幻夢，非有而有，故名為觀。」止觀大義盡於此矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ９．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    業者，造作也。業力者，造作後留下之力量，隨緣引發者，善惡皆是也。此心有所著，隨之分別流轉，種種造作，即是造業，此為因。事過境遷，此業力已成，後遇同樣境界，此力現行不可遏止，此即是果。果復成因，因復生果。互相循環，無有已時；且其力量，必後後勝於前前。此因果生滅，即是幻心流轉；即是生死顛倒；即是動，動則生苦。故人生男女老少，富貴貧賤，無一不動心，終是無一不苦耳！性體如水，心用如波，波有起伏，心有生滅，波心同是終不可得，可知皆一時之幻相耳，只要一覺，頓然光淨。此覺體不動，即如波平浪靜時，水體之不動也。行者苟知生滅妄心，皆是幻相，雖有起伏，知其本空，過而不留，用而不著，此即金剛經無住生心之大旨，可以載登彼岸者也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １０．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    熾然分別，而體常寂，觀中有止；雖常體寂，而即緣起分別，止中有觀。何止而非觀？何觀而非止？定慧體用，固不可得而分也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １１．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    功德有有為無為，有為暫而非久，有限而非無量；無為功德，性本具足，但去妄心，皆可漸證。此功德性，體用廣大，空有齊資，故曰「無為福勝」。地藏經曰：「起心動念，無不是罪。」行者可不留意乎！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １２．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    我心與一切眾生之心，無二分別；一切眾生受諸苦惱時，與我受苦惱時之苦，亦無二無別，每一念此，不覺欲淚，一腔怨心、怒心、恨心、毒心皆油然而化悲心矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １３．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    有真空必具妙有，否則即是頑空；有妙有方顯真空，否則便成妄有。是故體必有用，用必歸體；體用合一，色空不二。行者明悟無生，不落偏空；雖具妙用，不執於有，方名見性成佛。世人一學佛法，即拋棄一切，不思振作，遂被譏為消極迷信，無益人世，嗚呼！豈真佛法之過哉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １４．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「忍」之一字，實除苦之要訣。孔子之「小不忍則亂大謀」；孟子之「動心忍性」；吾佛之「忍波羅密」，此中實寓甚深境界。吾人於習氣來時，貪瞋起時，患難集時，乃至百憂感心，萬事勞形；在在處處，皆須仗此行門，刻苦忍受。天下無不勞而獲之便宜事，況修心以了生死乎！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １５．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    善乎梁任公之言曰：「種種煩惱皆我煉心之處；種種危險皆我煉膽之處；種種艱鉅皆我煉智煉力之處，隨處皆我之學校也。」故修大定大慧者，不慕山林，不厭塵俗，工作生活，一切照舊，但心已出離，種種境界，無所黏著，喜怒哀樂不動於心。大心居士，當從這裡下手。融一分境界，證一分本智，消一分妄念，得一分法身。在煩惱日用處煉出，更為得力也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １６．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    人生數十光陰，固無時不在煩惱之中，所謂三苦、八苦、無量諸苦，或生活壓迫，或病骨肢離，或有願難遂，或怨憎相會，皆足以引起極粗煩惱，所謂精神痛苦，實無人無之。蓋人事無盡，煩惱亦無盡。然克實言之，煩惱在心而不在人事。但能學習佛法，攝心不散，則古德所謂「一心無住，萬境俱閒」，「智者除心，愚者除境」，心經所謂「照見五蘊皆空，度一切苦厄」……等等境界，吾人亦皆可切實證到。古德云：「但願空諸所有，切勿實諸所無。」願佛弟子共勉之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １７．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    吾人一念心性，具十法界，如影隨形，自作自受；譬如攝照，長短胖瘦，一一不爽。念正直則感赴天堂，念貪瞋則感赴惡道。一念關係至大。若吾人能觀無念，自可趨向佛智；若不能無念，則世出世間，一切諸念，何如念佛哉！此理甚明顯，人不肯信耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １８．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一部大乘止觀，功夫只在一個「知」字。知何等法乎？曰：知非有而有，是為緣起，亦名觀門；知有即非有，是為性空，亦名止門。若不知上來諸義，止觀何由而起？故曰一「知」字盡之也。此「知」字與圓覺經「知是空華，即無輪轉。」之「知」字，義正無別。雖由解知而入證知，功夫深淺不同，要始終不離一知字耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     １９．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    因果之大者通三世，其實日用之間，處處皆是因果：譬如取鏡自照，分別美醜，日以為常，久久雖欲不照不可得，蓋既有從前分別之業因，時時發起現行，以成業果。此外好賭、好飲、好貨、好色無一不互為因果，吾人可不臨深履薄，慎其三業，而枉受苦惱之果乎？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２０．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    學佛首重定心，以定能生慧、能去苦、能處亂、能履變、能強身、能容物，乃至能了生死。然得定必以戒，戒者不但戒身（如殺盜淫），戒口（如妄言等），尤須戒心。故曰「攝心為戒」。凡一切禪淨佛法，其實無一不是戒。行之深，則戒之切，其有不獲定慧者乎？學者能三業同戒，則理事圓融，功德便易於圓滿矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２１．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    善知一切法性，不被迷惑，大智也；自利利他，度盡眾生，大仁也；一切能捨，一切能忍，一切無畏，大勇也；智仁勇三德，吾人本性，原自具足，然非學佛，無以啟發。故真學佛者，乃真英雄、豪傑、聖賢、丈夫。世人每笑佛徒為愚痴，此真燕雀安知鴻鵠之志哉！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２２．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又我心與一切諸佛菩薩之心，無二無別；諸佛菩薩有無量智慧光明，百福莊嚴；而我則有無量煩惱，痛苦浩浩。每念「彼丈夫也！我丈夫也！」之語，則見賢思齊，當仁不讓之心，油然而生矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２３．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    學佛是消極，亦是積極；非消極，亦非積極。何謂是消極？不逐五欲顛倒，平平淡淡也；何謂是積極？四威儀中，念念凜覺，即境煉心，自強不息也；何謂非消極，亦非積極？以消極積極，皆是比量分別，有為之法。學佛則無所謂消極積極，超然於二者之外也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２４．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    自聞佛法，世上一切學說，不足惑我，一樂也。自修佛法，一切聖賢功夫，包羅無遺，二樂也。自悟佛法，曠劫生死之謎，一旦打破，三樂也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２５．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    能見貌辨色，聆音察言者，世人名之曰聰明。夫聰明有正有邪，故作惡為非者，每多聰明之人，以其根塵相對，識神分別，終是迷妄顛倒，遂致利用聰明，入惡而不自覺，所謂聰明反被聰明誤也。智慧則不然，純正無邪，現量之境，離諸分別，理無不照，事無不周，無知而無不知，無善而無不善。蓋一則捨本逐末，一則根本已徹。世人每將聰明與智慧混為一談，真失之千里矣。故學佛者以見性開慧為第一義！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２６．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    語曰：「喜怒哀樂之未發，謂之中。」此何境乎？人每忽略，若細一觀照，不覺大悟，原來正我本來面目也。傳心法要說：「息念忘慮，佛自現前。直下無心，本體自現。」故得意則拈來即是，會心則寧待別求。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２７．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    初學佛法，固須文字般若，以起觀照，而達實相。迨漸入漸深，則能觀能照者，亦覺其為妄心，何況文字。世有終年尋經研論，入海算沙，以為學佛者，不知正為文字所障，求解而不起行，終是枉用功夫，徒增知見；蓋言語文字，正如醫案、藥方，與本病了不相干。真學佛者，是學與佛不二，同一無著無黏，灑脫自在。固不是立變成佛，亦不是執著醫案、藥方，以為究竟也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２８．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    煩惱者，擾亂之意。心若有動，即是煩惱，不論為憂愁，為喜樂。世多不察，以為逆境方是煩惱，實則遇得意時，內心一樣奔蕩不定。故必須練八風不動，學者往往只練其半，於利、譽、稱、樂每多忽略，是不能至究竟地矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ２９．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一句彌陀，緣起清淨；一句彌陀，種現互熏；一句彌陀，念念消業；一句彌陀，假即空中；一句彌陀，全性起修；一句彌陀，全修在性；一句彌陀，止觀具足；一句彌陀，體用如如；一句彌陀，即空即有；一句彌陀，非空非有。心地明白後，方知一句彌陀之妙。經云：「若人但念阿隬陀，即是無上深妙禪。」天如禪師說：「悟後不修淨土，保管老兄未悟！」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３０．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    心地光明，動作自在，欲念稀薄，舉止安詳，不驚不怖等，皆功德相；若心常晦昧，動輒有礙，情多業重，行動張皇，皆罪過相。古德有云：「罪性本空，放下便了。」是重在「放下」二字。「放下」者，慧照觀空，知一切本空，不被流轉，自然漸歸消逝；是又重在「知」字。此「知」乃由「解知」而至「證知」之「知」字。圓覺經云：「知幻即離，不作方便。」皆著重在「知」字。如實「知」自心，乃有解脫希望，「知」之一字真眾妙之門也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３１．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    士何事？曰「尚志」，志立，天下無不可成之事。所謂「制心一處，無事不辦」也。故立志為聖則聖，立志為賢則賢，立志為盜賊小人，則亦盜賊小人而已矣！人不發憤立志則已，若發憤立志，則志莫大於成佛。聲色貨利非不可愛，然而溺人智慧，汩人性靈也；詩文品藝非不可取，然而玩物喪志，徒勞無功也；乃至蓋世功名，漫天霸業，非不可為也，然而有為之法，總不徹底，所謂「英雄肝膽壯夫志，到得頭來沒下梢」也。學佛則事不礙理，理不礙事，小無不包，大無不舉，入世有方，出世有路，世出世法，一了百了。謹願盡法界虛空界，一切有情，同立此志，同修此行，同證此果，百千萬劫永行佛道於無疆也！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３２．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    仰首觀天，雲生無端，雲滅無S，妄念亦猶是。有白雲，有黑雲，善惡亦猶是。然而天既非青，天亦非天，莫非假名，性天亦猶是。乃至虛空亦非虛空，性天亦無虛空之相可得。故執法性為實，或執法性為不實，而笑執善惡者，是猶五十步笑百步耳。六祖云：「不見一法存無見，大似浮雲遮日面；不知一法守空知，還如太虛生閃電。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３３．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    人情喜逸而惡勞，喜順而惡逆，而勞逸順逆，每非人力所能安排，與其徒憎無益，不若借勞逆以磨練，資成吾性。蓋必日處艱鉅煩惱、驚濤駭浪之境，方有臨深履薄、戰兢惕勵景象，方有練智練力、竿頭進步機會。語云：「居安思危」。又云：「晏安酖毒」。艱鉅患難，固吾之嚴師益友也。經曰：「諸佛解脫，當於眾生心行中求。」即其義乎。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３４．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先父芸卿公，生而穎異，勤奮好學。家貧，學業於蕭山、滬濱，未嘗廢翰墨，每下筆千言，斐然成章；書法崇右軍，遒勁俊秀，神采飛舞，得十七帖之真髓。又善於手工技巧，曾為花盆、紙品、漆工諸藝，無不精妙。稟性仁厚，克己待人，分多潤寡，仰事俯畜者數十年，道德文章蜚聲鄉里。著有藏拙齋隨筆四卷，凡天文地理、風物人情、詩文詞章、歷史掌故、政見時事等，靡不涉及，都三百則，馳騁古今，臧否人物，議論風發，慧眼獨具。閱歷滄桑，飽經憂患之後，深悟諸行無常，淡於名利。於童年時，曾見其自題照片詞云：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     年來壯志多違背，每向東風灑淚。猛抬頭，秋霜有約；乍凝眸，殘雪驚催！說什麼功成名遂，亦真無謂。古來志士英才，畢竟鏡花水月。
     <span lang="EN-US">
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    詞氣蒼涼，有覷破塵緣之意，後果入佛虔修，以金剛經及彌陀聖號為常課。年六十三，病逝醫院，臨終神態清明安詳。表兄俞慧雲居士曾賦詩懷念。錄其二絕云：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    其一
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     事畜辛勤四十年，百千憂患一身先。
     <span lang="EN-US">
     </span>
    </b>
   </p>
   <p class="MsoPlainText" style="text-indent:24.0pt;">
    <b>
     應知天道終無爽，跨灶欣看梓舍賢。
     <span lang="EN-US">
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    其二
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     穠杏纖桃取次栽，熙然萬物登春台。
     <span lang="EN-US">
     </span>
    </b>
   </p>
   <p class="MsoPlainText" style="text-indent:24.0pt;">
    <b>
     此身原不殊生佛，乘願何時得再來？
     <span lang="EN-US">
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３５．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    金剛般若波羅密經是般若部之重要典籍，乃大般若經四處十六會中第九會所說，計五八三七字，涵義豐富，主要是從文字引起觀照，以達實相，是「為發大乘者說，為發最上乘者說。」依之觀照，可速證無上菩提。茲以五重玄義略釋之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    １．釋名者，釋經之名義也。此經以法喻為名，借金剛之堅、明、利，以喻般若之體、相、用，速能轉迷為覺也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    ２．顯體者，顯經之主體。大乘經皆以實相為體。此經亦云：「信心清淨則生實相」，故以實相為體也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    ３．明宗者，明經之宗旨，亦即修持法要。此經云：「凡所有相，皆是虛妄。若見諸相非相，即見如來」、「應無所住而生其心」、「應生無所住心」、「離一切諸相，則名諸佛。」……等等，指示以般若觀照，於一切法無住無著，則直下成佛。故以慧照無住為宗也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    ４．辨用者，辨經之功用。此經云：「受持讀誦此經，若為人輕賤，是人先世罪業，應墮惡道；以今世人輕賤故，先世罪業，即為消滅，當得阿耨多羅三藐三菩提。」言受持此經，即能滅罪。又云：「是諸眾生無復我相、人相、眾生相、壽者相。」是破人我執；又云：「無法相，亦無非法相。」是破法我執。故以破我滅罪為用也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    ５．判教者，智者大師以五時八教判釋東流一代聖教，此經判屬第四般若時，正說圓教實理，帶說別教、通教二權理。而江味農居士則判此經為至極圓頓之教，極有見地。蓋此經為直指佛性之無上法寶，如經云：「一切諸佛及諸佛阿耨多羅三藐三菩提法，皆從此經出。」又此經處處提示空、假、中三觀具足，故不同觀空之通教；言三即一，言一即三，圓融無礙，亦不同隔歷不融、次第而修之別教。經云：「若見諸相非相，即見如來。」不但極圓，且亦極頓，故以至極圓頓為教相，不亦宜乎。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３６．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    法身雖同，但所現之相有凡聖之不同，正如明鏡能現一切染淨色像，故知法身本具染淨二性。此染淨二性，體同用別，故「台宗」謂「性惡不可斷，修惡可斷。」修惡者，煩惱染污也。修止觀，是以淨法薰心，使起淨用之無上法門。淨宗念佛，不起雜念即是止；字字分明即是觀。禪宗參話頭，不可用心意識參，即是止；不可墮在無事甲裡，即是觀。豈有一法能出止觀之外？蓋止觀者本性之寂照也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３７．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    我執是凡夫一大病痛，凡執著深者，必業重而障深；業重障深者，必福輕而慧淺；福輕慧淺者，必苦多而樂少，環視親友，莫不皆然。反之，圓融無礙之人，往往具足福慧。蓋能執之心是遍計執性，所執之事是依他起性，所依之體是圓成實性。情執若空，心體自融；心體既融則事事無礙矣。從知消妄執、去業障是學佛之大課題。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３８．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    凡夫之八個識，其用有八，其體則一。前五識是仗意識之功能，助成其用；第八識雖能攝持諸法，不能自造善惡，謂其是真妄和合者，因真心不覺，妄分能所，而成末那之妄執和意識之妄情。故八個意識中，力用之大，惟六、七二識。然末那但能痡`審量，妄執我見；惟六識既明且利，無境不能緣，無事不能作，其力極強。故欲轉識成智，必先轉化意識，意識若轉，諸識隨轉，所謂擒賊先擒王也。不寧唯是，修習止觀，或持佛名號，皆從第六意識下手，然則此識其功首罪魁乎！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ３９．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    觀行每用意識者，乃用其了別之功能，而除其攀緣之過咎也。念佛亦然，持名功深，循流溯源，從用入體，不期然而轉識成智矣。方便善巧，孰逾於此？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ４０．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    摩訶止觀云：「法性寂然名止，寂而常照名觀。」是即以止觀法，收定慧功，證寂照果也。若從三性境上論修止觀，知妄想分別有即非有，不執為實，則遍計執性止；分別雖息，而多生積垢所薰，幻相宛然，知其虛妄，不取不捨，則依他起性滅；至此知一心之體，本來寂照，我心佛心，本來一如，久久修習，無明若盡，便證圓成實性矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     ４１．
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    在學佛人中，每分禪、教為二，實則何可分耶？蕅益大師云：「從上諸祖未有敢離經一字者；從上諸大教主無有不透徹心宗，得大機用者。」不僅如此，禪之與教又皆濫觴於淨土法門，所謂無不從此法界流，無不還歸此法界也。靈峰宗論卷六云：「無禪無淨，籠統真如，即穢即淨，顢頇佛性。信釋迦之誠語，悟法藏之願輪，始知若律、若教、若禪，無不從淨土法門流出，無不還歸淨土法門。」學佛者應知所歸趣矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
