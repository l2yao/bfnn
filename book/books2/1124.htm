
<html>
<head>
<meta http-equiv=Content-Type content="text/html; charset=Big5">
<title>蕅益大師淨土選集—論述</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW link=blue vlink=purple background="../books/textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>蕅益大師淨土選集—論述<span
lang=EN-US></span></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>靈峰蕅益大師著</span></p>
  <p class=MsoPlainText align=center style='text-align:center'><span
style='color:#003300'>獅山淨業學人會性敬輯</span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span lang=EN-US><a
href="#a01">參究念佛論</a></span></p>
  <p class=MsoPlainText align=center style='text-align:center'><span lang=EN-US><a
href="#a02">念佛即禪觀論</a></span></p>
  <p class=MsoPlainText align=center style='text-align:center'><span lang=EN-US><a
href="#a03">靈峰寺淨業緣起</a></span></p>
  <p class=MsoPlainText align=center style='text-align:center'><span lang=EN-US><a
href="#a04">刻淨土懺序</a></span></p>
  <p class=MsoPlainText align=center style='text-align:center'><span lang=EN-US><a
href="#a05">刻寶王三昧念佛直指序</a></span></p>
  <p class=MsoPlainText align=center style='text-align:center'><span lang=EN-US><a
href="#a06">修淨土懺并放生社序</a></span></p>
  <p class=MsoPlainText align=center style='text-align:center'><span lang=EN-US><a
href="#a07">觀泉開士化萬人早生念佛同生淨土序</a></span></p>
  <p class=MsoPlainText align=center style='text-align:center'><span lang=EN-US><a
href="#a08">蓮漏清音序</a></span></p>
  <p class=MsoPlainText align=center style='text-align:center'><span lang=EN-US><a
href="#a09">勸念豆兒佛序</a></span></p>
  <p class=MsoPlainText align=center style='text-align:center'><span lang=EN-US><a
href="#a10">悲華經序</a></span></p>
  <p class=MsoPlainText align=center style='text-align:center'><span lang=EN-US><a
href="#a11">西方合論序</a></span></p>
  <p class=MsoPlainText align=center style='text-align:center'><span lang=EN-US><a
href="#a12">重刻寶王三昧念佛直指序</a></span></p>
  <p class=MsoPlainText align=center style='text-align:center'><span lang=EN-US><a
href="#a13">贈鄭完德念佛序</a></span></p>
  <p class=MsoPlainText align=center style='text-align:center'><span lang=EN-US><a
href="#a14">刻校正大阿彌陀經後序</a></span></p>
  <p class=MsoPlainText align=center style='text-align:center'><span lang=EN-US><a
href="#a15">合刻彌陀金剛二經序</a></span></p>
  <p class=MsoPlainText align=center style='text-align:center'><span lang=EN-US><a
href="#a16">法海觀瀾自序</a></span></p>
  <p class=MsoPlainText align=center style='text-align:center'><span lang=EN-US><a
href="#a17">壽車母牛碩人八秩暨次公居士六秩序</a></span></p>
  <p class=MsoPlainText align=center style='text-align:center'><span lang=EN-US><a
href="#a18">十大礙行跋</a></span></p>
  <p class=MsoPlainText align=center style='text-align:center'><span lang=EN-US><a
href="#a19">惠應寺放生社普勸戒殺念佛文</a></span></p>
  <p class=MsoPlainText align=center style='text-align:center'><span lang=EN-US><a
href="#a20">化念阿彌陀佛同生淨土疏</a></span></p>
  <p class=MsoPlainText align=center style='text-align:center'><span lang=EN-US><a
href="#a21">淨然沙彌化念佛疏</a></span></p>
  <p class=MsoPlainText align=center style='text-align:center'><span lang=EN-US><a
href="#a22">忍草沙彌化念佛疏</a></span></p>
  <p class=MsoPlainText align=center style='text-align:center'><span lang=EN-US><a
href="#a23">結社修淨業兼閱華嚴大鈔助緣疏</a></span></p>
  <p class=MsoPlainText align=center style='text-align:center'><span lang=EN-US><a
href="#a24">念荳兒佛疏</a></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a01></a><span style='color:#333399'>參究念佛論<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>原夫本覺妙明，真如法界，智理無能所之分，依正絕自他之量。祇因迷妄，遍計橫生，背覺性而九界雜陳，昧真境而三土幻現。勞我<span>&nbsp; 
    </span>世尊，垂慈設教，隨眾生根性，示無量法門：或顯了說，或隱覆說；或曲接偏機，漸令入道；或直設圓種，頓使開明；或從一法中，分別說為無量；或以異方便，善巧助顯一乘。雖復教網萬殊，無非醒九界長夢，令復還元覺；了三土幻翳，令冥契寂光耳。然、了義中最了義，圓頓中極圓碩，方便中第一方便，無如淨土一門。何以言之？隨其心淨則佛土淨，見思淨、超同居，塵沙淨、超方便，無明淨、超實報。故曰：唯佛一人居淨土。尚何不了之義？眾生心念佛時，是心作佛，是心是佛，以一念頓入佛海。故曰：「一稱南無佛，皆已成佛道。」「若人專念彌陀佛，是名無上深妙禪。」豈不至圓至頓？果德願力不可思議，因心信力亦不可思議，感應道交，文成印壞；以凡夫而階不退，未斷惑而得橫超。又復三根普被，四土橫該，五濁輕淨在同居，體空巧淨在方便，三觀圓淨在實報，究竟覺淨在寂光；尚無等者，矧或過之？是名不可思議功德，世間難信之法也！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>總其大要，須具信願行三：信、則信事、信理、信自、信他、信因、信果。知心外無土，土外無心；性外無佛，佛外無性。因必該果，果必徹因。願、則念念回向，心心趨往。行、則無量法門，會歸一致。而淨土正行，尤以念佛為首。顧念佛一行，乃有多途：小經重持名，楞嚴但憶念，觀經主於觀境，大集觀佛實相。後世智徹禪師，復開參究一路；雲棲大師極力主張淨土，亦不廢其說。但、法門雖異，同以淨土為歸。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>獨參究之說，既與禪宗相濫，不無淆偽可商；嘗試論之：心佛眾生，三無差別，果能諦信，斯直知歸；未了之人，不妨疑著。故「誰」字公案，曲被時機，有大利、亦有大害。言大利者：以念佛或疲緩，令彼深追力究，助發良多；又、未明念性本空，能所不二，藉此為敲門瓦子，皆有深益。必淨土為主，參究助之，徹與未徹，始不障往生。言大害者：既涉參究，便單恃己靈，不求佛力，但欲現世發明，不復願往。或因疑生障，謂不能生；甚則廢置萬行，棄捨經典。古人本意，原欲攝禪歸淨，於禪宗開此權機；今人錯會，多至捨淨從禪，於淨宗翻成破法。全乖淨業正因，安冀往生彼國？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>問：淨土為主，參究可當念佛否？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>答：參念皆屬行攝；切則參亦往生，不切則念亦不生。又、雖有切行，若信願為導，則往生；無信願為導，則不生也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>問：徹悟人還須往生否？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>答：普賢願王，導歸極樂；初地至十地，皆云不離念佛。怡山發願：承事十方諸佛，無有疲勞。百丈清規：課誦、送亡等事，無不指歸淨土。故天如云：「若果悟道，淨土之生，萬牛莫挽。」雲棲云：「悟後不願往生，敢保老兄未悟。」是知凡言不必生淨土者，皆是增上慢人；非真入菩薩位者也！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>問：念佛兼參究，可為助行；參禪兼願往，非偷心歟？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>答：無禪之淨土，非真淨土；無淨土之禪，非真禪。然淨土之禪，本不須參究，但一心不亂即靜，名號歷然即慮。若夫禪之淨土，必須證極淨心，非可以理奪事。從上諸祖，凡情已盡，聖解未忘，不妨隨機掃執。後世學人，雖有乾慧，染習未枯；自非發願往生，依舊隨業輪轉。永明四料簡，楚石十念不缺等；正所謂「有禪有淨」，豈偷心耶？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>問：參究念佛，與止觀法門，為同，為異？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>答：理則互融，門實有異。止觀以信入，參究以疑入。止觀雖三根普被，而上根方真得明了；參究雖亦被三根，而上根始獲大總持。且如下根之人，或念佛，或參究，雖未達止觀深理，然理無不具；以置心一處即止，用心參念即觀。故中根之人，或借解而起念行，或塞解而發參情；雖隨機致用不同，亦皆不失止觀大義。唯上根之士，直下相應，境智一如，觀諦不二；斯時念與不念，皆得而究竟，更無可參。何以故？言前薦得，屈我宗風；句下分明，沈埋佛祖。故知參究念佛之說，是權非實，是助非正。雖不可廢，尤不可執。廢、則缺萬行中一行；執、則以一行而礙萬行也。高明學道之士，試熟計而力行之！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a02></a><span style='color:#333399'>念佛即禪觀論<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>或問蕅益子曰：參禪、教觀、與念佛法門，同耶？異耶？答曰：同、異、皆戲論也。即亦同亦異，非同非異，亦戲論也。以三種法門，無不離四句故。若知一切法，無非即心自性，仍可四句而詮顯之。何者？梵語禪那，此云靜慮；靜即是定，慮即是慧。靜即止，慮即觀。靜即寂，慮即照。是故、定慧也，止觀也，寂照也，皆一體而異名也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>或謂：寂照約性，餘約修；止觀約因，定慧約果；不過一往語耳。夫吾人現前一念心性，雖昏迷倒惑，靈知終不可滅；雖流轉紛擾，本體終未嘗動；此豈非寂照真源、止觀血□、定慧根據乎？究此現前一念心性，名為參禪；達此現前一念心性，名為止觀；思惟憶持此現前一念心性，名為念佛。蓋念者，始覺之智，佛者、本覺之理也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>就此念佛法門，有念自佛、他佛、自他佛、之不同：若單念自佛，與參禪、止觀全同；若單念他佛，與參禪止觀，亦異亦同；若雙念自他佛，與參禪止觀非異非同。夫念自佛者，是四念處觀，所謂：觀身，觀受，觀心，觀法。若一切法門，不為四念處所攝，即外道法；故知與禪觀同也。夫念他佛者：或念相好，或法門，或實相，或不能作此三種念者，則但持名號。若念相好，一往似與禪觀異，然必止息異緣，專觀彼佛，則仍與止觀同。亦仍與靜慮同也。念法門者，例此可知。若念實相，雖託他果佛為異，然終無兩種實相，究竟是同。若持名號，一往亦與禪觀異；然無論解與不解，而所持之名，當體無非一境三諦；能持之心，當體無非一心三觀。故曰：「明珠投於濁水，濁水不得不清；佛號投於亂心，亂心不得不一。」是則心無異緣，即是靜、是止；名號歷歷，即是慮、是觀；亦究竟同也。夫雙念自他佛者：了知心、佛、眾生、三無差別。乃託他佛，助顯本性。由悟本性，故與禪觀非異；由託他佛，故與禪觀非同。是謂勝異方便，無上法門。文殊般若經，般舟三昧經，觀無量壽佛經等，皆明此圓頓了義；而妙宗鈔申之為詳。凡棲心淨土之士，不可不熟究而力行之也！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a03></a><span style='color:#333399'>靈峰寺淨業緣起<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>嘗觀淨土之為勝異，正不在寂光、實報、方便，而在同居。蓋三土斷惑乃生，惟同居直以信願相導，感應道交，五濁之習稍輕，三界之苦斯脫，而又即此西方極樂，豎徹方便、實報、寂光。故下愚皆可登其閾，上智終莫踰其閫。三根普資，四悉咸備。正法住世，諸祖已共弘揚；末運迷津，四依能無獨讚。乃世之駕言直指者，以西方為鈍置；學語大乘者，以淨土為退休。不思不假方便，自得心開，安有如斯曲徑？妙華盛祴，遍供億方，安有如斯小乘？且既悟直指，是名見性成佛，何故拒彌陀於自性之外？既乘大願，必須嚴淨佛國，何故棟極樂於剎海之中？夫聲聞權教，不聞他方佛名；四果神力，僅周三千界內。彼十萬遐方，尊特善逝，非勝進大士，勇猛丈夫，孰能親近承事？甫育蓮臺，便階跋致；較矢心參究，期剋三生；已悟心宗，猶曰「生生不退，佛階可期」者，難易遲速，皎然可知。六方調御，同口讚揚；遍吉、文殊，誠心勸發。豈欺我哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>法流震旦，禪、律、性、相，皆法久弊生，勢窮須變。惟茲玄猷，始匡嶽，訖五雲，或刻蓮漏於六時，或發妙宗於三觀，或導萬善以同歸，或融一心於事理；法無不收，機無不攝。故得法流益久，法道愈光；聲化所洽，遠及山谷！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>鄣南靈峰講寺，石峨頎公，請雪航□公，結社茲山。復有抱一粹沙彌，季清程居士，共稟彌陀弘願，同闡勢至法門。佛聲浩浩，偕松風鳥語，並顯圓通；僧德雍雍，率牧豎耕夫，同入三昧。橫超三界，無煩九次第修；豎徹寂光，不俟三僧祇證。誠劫濁津梁，昏衢寶炬也！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a04></a><span style='color:#333399'>刻淨土懺序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>無淨無穢，儱侗真如；即穢即淨，顢頇佛性。信釋迦之誠語，悟法藏之願輪。始知若律、若教、若禪，無不從淨土法門流出，無不還歸淨土法門。予初志宗乘，苦參力究者，數年；雖不敢起增上慢，自謂到家；而下手工夫得力，便謂淨土可以不生。逮一病濱死，平日得力處，分毫俱用不著。方乃一意西歸。然猶不捨本參，擬附有禪有淨之科。至見博山後，稔知末代禪病，索性棄禪修淨。雖受因噎廢飯之誚，弗恤也。於今專事淨業，復逾三載。熾然捨穢取淨，與不取捨，元非異轍。較西來祖意，豈不更直捷耶？每痛末世狂禪，烏空鼠即；不惟撥無淨土，亦乃謗讟宗風。季清居士，因佛日寺刻六宗，遂任淨土一門，即從懺儀始。此書十科行道，五悔練心，徹事理之源，極性修之致。如然和香一丸，飲海水一滴，何香不具？何水不沾？爰為之序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a05></a><span style='color:#333399'>刻寶王三昧念佛直指序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>念佛三昧，為如來勝異方便。凡聖均收，利鈍悉被。以一念直歸佛海，至圓、至頓；第一了義故也。而迷義徇名者，見五逆眾惡，十念往生，反以為專攝凡劣，但化鈍根；可謂昧佛妙旨，謗讟深經矣！予慨末世行人，多疑多障，難悟難開；於深妙法門，非著事忘理，必執理撥事。著事者，猶堪下品生因；執理者，竟淪惡取空見。至此而直指之道，翻成斷滅深坑。非藉金錍，誰抉翳膜！妙什導師，法紹宗乘，教興蓮社；應永明角虎之記，暢寶王三昧之談。境觀並彰，纖疑悉破。闡唯心之致，依正宛然；示自性之源，感應不忒。俾達者，以理融事，而理非事外；愚者、因事入理，而事挾理功。誠除惑前茅，生西左券也！二百餘年，流通機塞；蓮大師欲見未能，而願力不磨。韓居士，從萬融禪師處得之。予獲借讀，如飫醍醐。悲劫濁方殷，喜津梁有在。急謀付梓，以廣厥傳。普願見聞隨喜，種樂土圓因；請誦思惟，證寶王法印。轉相曉悟，共脫沈淪。庶不負希有良緣矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a06></a><span style='color:#333399'>修淨土懺并放生社序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>淨土法門，原為眾生迷本自性，不知常寂光理，生死浩然，無有休息；故藉彌陀勝願，為增上緣。因其淨土有寂光、實報、方便、同居、四種；而上三土、非斷惑不生，還同豎出三界之義。故特指西方安養同居，使利根即此頓淨四土，鈍根亦依此先脫苦輪。雖誠簡易，亦非草草。彌陀經云：不可以少善根福德因緣，得生彼國。一日乃至七日，執持名號，一心不亂，即得往生。夫一心不亂，縱未斷惑，可不伏惑耶？儻娑婆事業在在牽繫，遇五欲時，如膠如漆；遇逆緣時，結恨懷怨；而欲命終彌陀接引，此決不可得之數也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>又、觀經云：逆惡之人，臨終十念皆得往生。夫臨終十念，必深植善根。今逆順境緣，便不復有正念，何況臨終？且臨終苦現，止藉善友提撕；今青天白日，尚不能於明師友真實格言信受奉行；當臨終時，安保善友現前？設現前開示，神識昏迷，而欲求其信解，此又決不可得之數也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>至五悔法，本為無知造罪，無可奈何，教以發露披忱，修來改往；逆順十心，痛切懇到，非可視為悠悠泛泛者。兼以四法，助成此行：勸請，滅謗法魔障；隨喜，滅嫉妒重障；迴向，滅慳貪著三有障；發願，滅退失喜忘誤障。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>更有作法、取相、無生、三種懺儀：作法，依律所說，對首懺悔；取相，嚴淨道場，專求感應；無生，深觀實相，斷煩惱源。儻旋懺旋犯，作法之所不許。既不能依律作法，必不招賢感聖。既不睹聖賢一色一相，又何能頓證聖賢清淨法身？故三種法，前前不兼後，而能通後；後後必具前，而不廢前也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>由此觀之，淨土法門，藥也；娑婆愛瞋，忌也。五悔法門，藥也；不斷相續，忌也。甫服其藥，又觸其忌，可乎？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>慈雲大師，合此二種巧妙方便，述為往生懺儀，且云：行人各有無始惡習，速求捨離，勿使行法唐喪其功。藥忌昭然，亦可思矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>或謂：聞白毫名字，功德不可限量；聞一佛二菩薩名，滅無數劫罪。豈現前惡法所能較敵？噫！誤矣！不觀占察經耶？經稱地藏菩薩大悲願力，諸大菩薩皆不能及。其言曰：「能聞我名者，謂得決定信，利益行故。若雜亂垢心，稱誦我名字，不名為聞。以不能生決定信解故。」蓋雜亂則無定，不與奢摩他相應；垢則無慧，不與毘婆舍那相應。不與二觀相應，則不知地藏法身，諸佛法身，與自己身無二無別，不名為聞也。智者大師釋十六觀經題，必約三德秘藏。釋法華經題，乃以九旬談妙。故曰：「若聞首題名字，所得功德不可限量。」若不如所解釋，安獲無量功德？今雜亂垢心，聞猶不聞。現行煩惱熾然不息，以此脫苦，杯水投車。逮臨終無驗，□疑佛法不靈；自誤誤他，墮謗法罪。如服藥食忌，反致喪身。遂謂醫王殺人。顛倒至此，極矣！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>獨放生一事，捐所愛資財，以贖彼命。弊端略少。然或重視大形，於微細蛆蟲邊，生下劣想；或多視微物，於現前屠宰者，起慳吝心；或留意異類，偏於人中妄隔怨親，愛憎不息。既昧平等慈心，無以為念佛禮懺之本。智者大師云：雖入道場懺悔，惡心不轉，惡業不壞，無益苦行，唐喪劬勞。稚臼上下，竟有何益？雖舉手低頭，皆成佛道；戲著袈裟，猶為遠因；豈六時勤苦，全無功用？但緣因力弱，不能敵現業流注耳。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>象巖開士，結往生懺社，買放生命，悲智並運，將此菩提心，為往生正行。予申其說而示之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a07></a><span style='color:#333399'>觀泉開士化萬人早生念佛同生淨土序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>出世之要，莫尚願力。願者，信所鍾，行所出也。無信，則無願；不願，可云信乎？無願，則無行；願相續，非即行相續乎？所以法藏比丘四十八願既發，阿彌陀佛四種淨土斯嚴；從是以來，願願相續，即是燈燈無盡。蓮宗諸祖，堪為左券。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>觀泉一法友，刺血書法華，翹勤禮大悲行法，畢生日念佛萬聲；今欲化他，請萬聲局難取必，無論千、百、十、下至一聲，但終身不替，便決定橫超。寶王三昧謂：一念得生，不我欺也。余嘉其說，即此是往生公據，佛祖階梯。弁語以勸登斯籍者，便作標名蓮□想；不必別求圓頓，一念已超佛地矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a08></a><span style='color:#333399'>蓮漏清音序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>經云：「若欲淨土，先淨其心；隨其心淨，則佛土淨。」此事理因果並彰之旨，自他權實不二之談也。而昧者一迷緣影為心，決定惑為色身之內；不知色身外，洎山河、虛空、大地，咸是妙明真心中所現物。是故西方極樂世界，即唯心淨土；現在樂邦教主，即自性彌陀。四明妙宗鈔云：「應佛顯本性明，託外義成，唯心觀立。」豈似愚人，妄認六塵緣影，為自心相；遂置十萬億剎，於心性之外哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>顧惟現前一念心性，覓不可得，是即空義；炳現萬法，是即假義；心外無法，法外無心，是即中義。迷心即空，名見思惑；迷心即假，號塵沙惑；迷心即中，稱無明惑。三惑既熾，四土斯穢。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>今一心念佛，不計我我所，即空義顯；隨念佛時，佛隨心現，便知十界皆惟心造，即假義顯；不惟是心作佛，亦且是心是佛，即中義顯。一心三義既顯，便能圓破三惑，圓淨四土。仍於無次第中，假說次第：觀行破惑，同居土淨；相似破惑，方便土淨；分證破惑，實報土淨；究竟破惑，常寂光土永得清淨。即中故常，即假故寂，即空故光。又復三諦皆常，三惑皆寂，三智皆光。此一非一，舉一即三；此三非三，言三即一。不縱橫，不並別，不可思議，名秘密藏。阿彌陀佛，先證此也。一切眾生，久迷此也。吾人現前，注念此也。是謂念佛三昧，是謂心淨土淨。先悟後修，名理一心；理一事亦一矣。先修後悟，名事一心；事一理亦一矣。文殊一行三昧，普賢十大願王，遠公刻蓮漏於東林，雲棲號蓮池以明志，皆歸極於此也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>丁蓮侶老居士，深信篤行之餘，遍閱古今淨土法要，摘最警者，目為蓮漏清音，始法勝，終現應，凡二十五章，條理井然，群疑冰釋。夫疑非可強釋也，由本無可疑故也。因僭為序如此。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a09></a><span style='color:#333399'>勸念豆兒佛序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>心之本覺曰佛，心之始覺曰念。顧本覺之在人心也，似異而恆同；乃始覺之隨人用也，雖同而恆異。是故背塵合覺，便名始覺；背覺合塵，便號無明。無明無體，即以始覺為體；始覺無相，即以無明為相。是故眾生念五欲時，即名欲界無明；念四禪四空，即名色無色界無明；念斷常，即名邪見無明；念涅槃，即名界外無明。唯有念佛之時，即名始覺。故曰：「諸佛正遍知海，從心想生。眾生心想佛時，是心即是三十二相，八十種好。是心作佛，是心是佛。」是故一切法門，無不從此念佛法門流出，無不攝入念佛法門中。一念相應一念佛，一日相應一日佛。直捷圓頓，離見超情。馬祖即心即佛，蓋深得乎此也。夫知即心即佛，斷無不念佛時矣。而迷者誤認緣影為心，又妄謂：心既即佛，便不須念。故不得已，轉為方便曰：非心非佛。又曰：不是心，不是佛，不是物等。此曲為中下解粘去縛，非直指人心見性成佛之本旨矣！後世逐塊韓盧，反以非心非佛、乃至種種險句為奇特；以即心即佛為平常。何異嗜巴豆大黃，吐棄膏梁美味者也！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>桐城有二人，結伴為客。一死，伴葬之，攜資還其婦。婦疑。伴憤甚，往屍處陳祭，哭訴。鬼與伴問答如生前，乃同歸作證。中途遇事，偶一念阿彌陀佛，鬼大喚：「何放光怖我！」更速轉數念。鬼懼曰：「汝一念佛，胸輒舒五色光十餘丈，眩我心目，不能復近汝矣！歸語我婦，令自來，當為汝雪冤。」伴因此醒悟，出家為高僧。嗟嗟！甫舉一念，光輪便舒，故壽昌大師云：「念佛心，即是佛」也。豈今時念佛，他時成佛哉！惜鬼不種善根，不聞佛名，故驚怖。儻本念佛人，仗此良緣，寧不頓超樂土耶？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>畢貫之居士，參盡天下納僧，乃死心念佛，求生淨土；兼勸人以豆念佛，結佛緣。人身一豆耳，當念佛時，身即放光，所謂「佛身充滿於法界」者，非乎？今以豆念佛，豆必放光；以放光豆，作放光食，入眾僧腹。無論其人念佛不念佛，皆必恆放光明。令遇斯光者，有心無心，皆得解脫。光光相照，成無盡燈。則生界頓空。更不必別談向上，便是向上極則公案矣。僧問趙州：「如何是毘盧師法身主？」州云：「阿彌陀佛！阿彌陀佛！」請以此誠言為證。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a10></a><span style='color:#333399'>悲華經序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>大悲釋尊，能為難事；較十方三世佛，偏稱勇猛。而悲華一經，敘述尤詳。此經亦名大乘大悲芬陀利經，謂：攝取淨土菩薩、如餘華；惟大悲苦行善薩，如芬陀利華也。然、釋尊成佛，剎海微塵數劫；為眾生故，於恆沙劫前，示作寶海大臣。其長子成佛，名寶藏。既勸輪王千子，及諸小王，供佛發心，各取淨土；後獨發悲誓，願取穢土。嗚呼！我輩垢重障深，久為十方佛所擯棄；聚此五濁世間，自非釋尊徹底大悲，何由得聞出世法要？當知：今日四眾弟子，無非昔日曾飲大悲血、食大悲肉、受用大悲頭目腦髓、及餘身分者也！釋尊捨無量血肉身分，令我輩成菩提種；我輩猶復不思報恩，尚可為人乎？經云：「菩薩有四法懈怠：一、願取淨世界；二、願於淨眾作佛事；三、願成佛、不說聲聞辟支法；四、願成佛、壽命無量。有四種精進，一、願取不淨世界，二、不淨人中作佛事，三、成佛說三乘法，四、成佛得中壽。」此經宗要，概不出此。然、懈怠菩薩，如恆河沙；而精進菩薩，迄今不滿十人。故釋尊雖自取穢土，仍勸穢土眾生，求生極樂。苦口叮嚀，不一而足。吾輩信大悲語，即同大悲心，生極樂已，方可速入不淨世界，於不淨人中，說種種法，數示生滅，為第一精進菩薩。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>吳興唐宜之，甫讀是經，不禁感泣。山東耿闇然，適聞是經，便誓流通。此皆釋尊真實眷屬，一切人中芬陀利華也！此經久行世間，五濁不難度盡。深心隨喜，為之序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a11></a><span style='color:#333399'>西方合論序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唯大徹大悟人，始可與談念佛三昧。否則百姓之與知與能，猶遠勝仁者見之謂之仁，智者見之謂之智也。達摩西來，事出非常。有大利、必有大害。嗚呼！先輩幸得大利，今徒有大害而已！誰能以悟道為先鋒，以念佛為後勁，穩趨無上覺路者耶！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>袁中郎，少年穎悟，坐斷一時禪宿舌頭；不知者、以為聰慧文人也。後復又深入法界，歸心樂國，述為西方合論十本，字字從真實悟門流出。故絕無一字蹈襲，又無一字杜撰。雖台宗堂奧尚未詣極，而透徹禪機，融貫方山、清涼教理無餘矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>或疑：佛祖宗教，名衲老宿未易遍通；何少年科第，五欲未除，乃克臻此？殊不知多生熏習，非偶然也。傳聞三袁是宋三蘇後身；噫！中郎果是東坡，佛法乃大進矣！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>余每謂：明朝功業士，遠不及漢唐宋；理學則大過之。陽明一人，直續孔顏心□。佛門居士：唐梁肅，宋陳瓘，明袁宏道，蓋未可軒輊也。忠肅因初年，偶疑「金剛為泥人揩背語」，遂為禪者所笑。試讀彼三千有門頌，可復笑乎？中郎少年，風流灑落，亦為緇素所忽。試讀彼西方合論，可或忽乎？嗚呼！今人不具看書眼，何怪乎以耳為目也哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>特集吳門所刻標註，並為評語以表彰之。重謀付梓，用廣流通。普使法界有情，從此諦信念佛法門，至圓至頓，高超一切禪教律，統攝一切禪教律；不復有泣歧之歎也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a12></a><span style='color:#333399'>重刻寶王三昧念佛直指序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>念佛三昧，所以名為寶王者：如摩尼珠，普雨一切諸三昧寶；如轉輪王，普統一切諸三昧王。蓋是至圓至頓之法門也。始自華嚴，終至法華，一代時教，無不讚揚此寶王三昧；始向文殊、普賢，乃至永明、楚石，一切菩薩、聖祖，無不修證弘通此寶王三昧。而世之昧者，猶以為：自性彌陀，非即樂邦教主；唯心淨土，不在十萬億西。妄認六塵緣影為自心相，全不知十方法界一一無非即心自性也。可不哀哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>元末明初，鄞江有大善知識，厥名妙什，深憫邪見，述為念佛直指，二十二篇，世久失傳，雲棲老人，欲見之不可得。神廟年間，古吳萬融禪伯，偶於亂書中，得此遺帙，與唐飛錫法師所撰寶王論，同為一編，皆雲棲老人所未見也。韓朝集先刻寶王論於雲棲，予續刻此板留佛日；今車蔤蕃更續刻於長干，特紀之以告後賢。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a13></a><span style='color:#333399'>贈鄭完德念佛序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>嘗讀十六觀經云：「諸佛正遍知海，從心想生；是故眾生心想佛時，是心即是三十二相，八十種好。是心作佛，是心是佛。」噫！此真念佛三昧之秘要也！蓋但言作佛，不言是佛，則謂佛非固有，何異權乘？但言是佛，不言作佛，則謂佛非修證，何殊魔外？故大佛頂經，發明世出世法，知其本因，隨所緣出。夫知其本因，則十界無不即心而是；謂佛界非心是乎？隨所緣出，則十界無不由心而作；謂佛界非心作乎？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>予己巳，晤千里鄭老居士，見所繪聖像，微細精妙，巧逾天工；恍悟心作心是之旨。長公完德，尤窮工極緻。完德久參念佛是誰公案。予謂：苟信是心作佛、是心是佛二語，而更參誰字，可令人捧腹大笑！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>大集經云：「若人但念彌陀佛，是名無上深妙禪；至心想像見佛時，即是不生不滅法。」大勢至法王子云：「憶佛念佛，現前當來必定見佛，去佛不遠；不假方便，自得心開。」永明禪師云：「一念相應一念佛，一日相應一日佛。」壽昌禪師云：「念佛心，即是佛。」夫何疑哉！夫何疑哉？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a14></a><span style='color:#333399'>刻校正大阿彌陀經後序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>阿彌陀佛，以法界藏身，示居西方樂土。只此微塵樂土，含攝華藏無邊剎海，不可思議。所謂：權實不二法門，遍入眾生心想，不墮一切眾生情計者也。十方諸佛，同共稱揚；寶積大會，叮嚀勸往。別本流行，凡經四譯。有宋王龍舒居士，未睹寶積善本，軏會四譯，棄短取長，名大阿彌陀經。舉世流通，千餘載矣。壽生菴萬融尊宿，得坊間舊本，較南北二藏，文理俱優，公諸孫刻之。此即法藏願輪，古今一致者也。書經者為貞明王居士。予過吳門，為正其句讀云。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a15></a><span style='color:#333399'>合刻彌陀金剛二經序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>非淨非穢，般若之體；知淨知穢，般若之照；取淨捨穢，般若之用。是故不以般若為導，能生淨土者，未之有也。不以淨土為歸，可稱般若者，未之有也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>或曰：彌陀部屬方等，金剛部屬般若；時教既殊，旨歸豈一？余曰：甚矣！見之固也！如來一代教法，除聲聞藏，餘皆名大乘方等經典；般若安得非方等乎？從成道夜，至泥洹夜，於其中間，常說般若；方等安得非般若乎？況淨土玄門，理無不該，事無不攝。從華嚴、寶積、大集、般若、乃至法華，無不導歸安養。只此安養，具足橫豎四種淨土。而四種淨土，並不離現前一念。介爾之心，非橫非豎，亦橫亦豎。是故經云：「莊嚴佛土者，即非莊嚴；是名莊嚴。」此唯心淨土之誠證也。末世執迷，不達心性本來無外，說唯心，便撥淨土；說淨土，便昧唯心。安知西方極樂，廣徹華藏；華藏莊嚴，不出心性也哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>無我開土，合刻彌陀、金剛二經，持序之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a16></a><span style='color:#333399'>法海觀瀾自序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>子輿氏有言曰：「觀水有術：必觀其瀾。」況大藏法海，甚深無量；不得其術，何以觀之哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫統論修證法門，浩若塵沙，非止八萬四千而已。然、五門收之，罄無不盡。何者？欲游佛海，先資戒航；戒淨、則解行可遵；行圓、則祕密斯證；證入、則依果自嚴。故首律宗，明造修之始；次諸教，明開解之途；次禪觀，明實踐之行；繼密宗，明感應之微；終淨土，明自他同歸之地也。<span
lang=EN-US>......此（律教禪密）四門，岡不以淨土為歸，亦猶土之寄王於（春夏秋冬）四時也。......</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>淨土者，三德秘藏，常樂我淨，究竟安穩之處。所謂：常即法身，寂即解脫，光即般若。非一非三，而三而一。不縱不橫，不並不別。依正不二，不可思議。不二而二，故全依即正，名為佛身；全正即依，名為淨土耳。祇此常寂光法性身土，全體迷之，而為三界六道；偏證取之，而為聲聞、緣覺、權位菩薩；隨分悟之，而為三賢十聖。所以諸佛為實施權，不動法性，垂下三土：為接三賢十聖，示實報淨土；為接聲聞、緣覺、權位菩薩，示方便淨土；為接三界六道凡夫，示同居淨土。而諸眾生根性不同，樂欲亦異：或因持三聚戒，而淨四土；或因習教，解甚深義，而淨四土；或因禪觀，直悟自心，而淨四土；或因專修三密，傳持咒印，而淨四土。或唯以一門，而淨四土；或以二門、三門、四門，而淨四土。如世間草木華果：或生長熟脫於春，或生長熟脫於夏，或生長熟脫於秋，或生長熟脫於冬。或唯經一時而即熟脫；或經二時、三時，乃至具經四時而得熟脫。故云：淨土如土，寄王四時也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫八萬四千，乃至塵沙法門，未有不具戒者；未有不正解者；未有不篤行者；未有不證密者；未有不歸淨土者。故曰：五門收之，罄無不盡也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>然則、無解行之戒，非戒也；無戒行之教，非教也；無戒教之禪，非禪也；無戒解及禪之密，非密也；非戒非教非禪非密，則非淨土真因也。非有四種淨土，則戒教禪密無實果也。非真因實果，則不顯非因非果之心性也。不顯心性，則無以觀法海之甚深無量而徹其涯底也！故以五門之瀾，為觀法海之術。願與同志者共之！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a17></a><span style='color:#333399'>壽車母牛碩人八秩暨次公居士六秩序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>現前一念之心，亙古亙今，故名無量壽；靈明洞徹，故名無量光。阿彌陀佛，不過先得我心之所同然而已。是故吾人果能念念執持阿彌陀佛，即是念念證無量壽，放無量光。古聖既爾，今人亦然。至心既爾，散心亦然。法華云：「一稱南無佛，皆已成佛道。」大聖金口，豈欺我哉！末世障重，別求玄妙，欲速返遲。惟蔤蕃車居士，篤修淨業，心無異趣；晝夜彌陀五萬聲，以此功德，仰祝萱親，發願同證阿彌陀佛究竟果德。而牛碩人亦已長齋三十五年，有如一日。居士舉三子、三女。而三子又得蘭孫九人。今稱壽，不用世間歌舞，惟用佛號經聲。使普天下人，盡若車氏眷屬，豈不即娑婆、是清泰；即分段親因、是菩提法侶乎？居士謂：現前兒孫，雖已聞三寶名；欲更以此念佛祝壽法門，垂之奕世，化化無窮；特乞山衲一言。夫！現前無量光壽之一念，人所同具也。而昧之，亦人所同感嘆也。同具、則非異也。同感、則非可已也。以同具之心，感於其所不可已之情；夫獨非人子也歟哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a18></a><span style='color:#333399'>十大礙行跋<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛祖聖賢，未有不以逆境為大爐韝者。佛四聖諦，苦諦居初。又稱八苦為八師。苟稍存喜順惡逆之情，終與夏草同腐而已，安能如松柏之亭亭霜雪間哉！美玉不琢不成器，頑金不煆不致精，鐘不擊不鳴，刀不磨不利。豈有天生彌勒，自然釋迦？欲為聖賢佛祖，必受惡罵如飲甘露，遇橫逆如獲至寶，方名素患難行乎患難；方可於穢土植淨土因，方如蓮出淤泥，超登不退。儻無事則駕言念佛求生淨土；一遇不如意，軏悔慍咨嗟；吾恐三昧不成，生西未保。須於此十大礙行，一一自驗，果於病時，難時，乃至被抑時，唯增念佛心，明苦空觀，不尤不怨，庶蓮萼日滋，稱三昧寶王矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>案：十大礙行，出寶王三昧念佛直指。十大礙行者：一、念身不求無病，二、處世不求無難，三、究心不求無障，四、立行不求無魔，五、謀事不求易成，六、交情不求益我，七、於人不求順適，八、施德不求望報，九、見利不求霑分，十、被抑不求申明。詳於該書卷下。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a19></a><span style='color:#333399'>惠應寺放生社普勸戒殺念佛文<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫物雖至微，未有不貪生惡死者。此貪生惡死之心，全是煩惑；亦全是靈知靈覺所發現也。吾人貪生惡死，情與物同；苟充此情，所欲與聚，所惡勿施，安得不是靈知靈覺？苟昧此情，但知我生可貪，不知他亦貪生；我死可惡，不知他亦惡死；安得不是煩惑？是故若欲放生，必須戒殺。欲拔生死煩惑，必須深心念佛。深心者，自救救他之心。佛者，靈知靈覺之極致。深心念佛者，以自救救他之心，契於靈知靈覺之極致；令若自、若他，念念解脫者也。以此為正行，以不殺大悲、放生大慈助嚴之，必生極樂，蓮華化現，永脫輪迴之苦。所以修曇禪友，公路居士等，畫心竭力，普皆勸請也。有緣遇此佛圖，便請專精受持。展轉勸人，功德尤為不可思議。當知生佛同體：佛者，無上眾生；眾生者，即未來諸佛。一念一切念，一切念一念可也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a20></a><span style='color:#333399'>化念阿彌陀佛同生淨土疏<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>自唯心本性之理不明，學道者率尚玄理，而薄事相；甚至認斷空為寂光，疑西方為非實；相與判作權乘，視同烏有。於是不可思議功德，終成難信之法。長溺迷津，可勝痛哉！不知事理一致，生佛同源。八萬四千相好光明，顯然在十萬億方，即灼然居一真心內。心、既豎窮橫遍；土、亦豎窮橫遍；佛、亦豎窮橫遍。既不信佛土之實，又寧知心性非虛？若真悟心性本源，則了達十界染淨，咸由一心。心染、故六趣昇沈，娑婆之惡境宛然；心淨、故一道清寧，極樂之莊嚴法爾。奈何於娑婆、則凡其有；於極樂、則惑其無。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>又高稱圓頓，侈談無礙，以忻厭是迂途，取捨為兩橛。然、果悟圓宗，祈厭何嘗不圓？果證無礙，取捨亦豈有礙？必欲離淨土而談唯心，捨彌陀而言本性；橫隔自他，割裂事理；如實料簡，僅成惡取空見。豈若熾然存念，決定求生。了、則念即無念，生即無生；不了、亦無念之念，無生之生。諸佛心內眾生，念眾生心內諸佛；不問智愚，咸歸覺海。一念相應一念佛，念念相應念念佛。佛是本覺，念是始覺；始本相合，當下究竟。能所歷然，能所性絕。至圓至頓，真實無礙。超一切法門，名為三昧中王。此六方調御，所以極力稱揚；歷代祖師，所以盡心修勸也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>勝超大德，矢修淨業，欲使大千眾生，各各承當此事。爰立大冊，廣勸緇素，或自念，或轉請，或以口讚，或別冊襄。自念，則念念吻合佛性；化人，則人人頓會菩提；用心善且廣矣！特序之，為同有佛性者告。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a21></a><span style='color:#333399'>淨然沙彌化念佛疏<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>經云：「一稱南無佛，皆已成佛道。」此言正因佛性，人人本具。故稱性所起緣，了、二因，必與正因同得究竟也。是以念佛三昧，名為三昧中王；普攝一切三昧。修此三昧，凡有三種：一者、惟念他佛，二者、惟念自佛，三者、自他俱念。修雖有三，成功則一。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>一、念他佛者：託阿彌陀佛果德莊嚴，為我成念之境；專心注意而憶念之。或憶名號，或想相好，或緣四十八願往昔洪因，或思力無畏等現在勝德，或觀正報，或觀依報，總名為念他佛。貴在歷歷分明，一心不亂，則三昧功成，徑登淨域。如東林諸上善人，即其證也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>二、念自佛者：觀此現前一念介爾之心，無體無性，橫遍豎窮，離過絕非，不可思議。具足百界千如，種種性相，與三世佛平等無二。如此觀察，功深力到，圓伏五住，淨於六根，豁破無明，頓入秘藏。如西天四七，東土六祖；及南嶽大師，天台智者，即具證也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>三、自他俱念者：了知心、佛、眾生、三無差別；眾生、是佛心內眾生；諸佛、是眾生心內諸佛。託彼果上依正，顯我自心理智。如觀經云：「是心作佛，是心是佛。」由我心性本具功德，不可思議；諸佛果中威力，不可思議故；感應道交，自他不隔。極果圓因，稱理映發。如永明壽，楚石琦，所修法門，即其證也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>方便多門，歸元無二。隨行一轍，俱得到家。切勿疑慮，自隔要津。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>今淨然沙彌，棲心淨土。兼以此法，廣化有緣。當知只此一念，便可作大勢至法王子眷屬。慎無自輕自屈。更願見者聞者，深心隨喜，共登蓮籍；亦慎無自藐藐他。庶幾同圓種智，而五濁可空也。勉之哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a22></a><span style='color:#333399'>忍草沙彌化念佛疏<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>彌陀如來，以四十八願攝化十方；勢至大士，以念佛三昧遊此世界。當知：末世眾生，捨淨土一門，而求解脫生死，不可得矣！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛法無多子，久常難得人。一時勇猛，不若終身無倦。所以、慈雲大師，示晨朝十念法門；飛錫尊者，闡一念得生妙旨。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>今忍草沙彌，發心普勸緇素，修此念佛三昧；每日從十萬起，以至一百，或惟十聲，下至同念一聲，不拘數之多窮，但以終身不間斷為則。將此飢餐渴飲工夫，用作寶地珍池左券。儻能一念中頓破無明，便超寂光淨土；頓斷塵沙，便超實報淨土，頓斷見思，便超方便淨土；縱未斷惑，五濁漸澄，佛光漸露，登同居淨土，永脫輪迴，固無惑矣。普願見者聞者，於此便作東林勝會想；於一切登名蓮簿者，便作十八高賢想。則一心普念三世佛，而念佛三昧了了現前矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a23></a><span style='color:#333399'>結社修淨業兼閱華嚴大鈔助緣疏<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>阿彌陀佛，以法界藏身，示成道於極樂；則有四十八願，廣攝群機。毘盧遮那佛，亦以法界藏身，示成道於娑婆；則有普賢十大願王，導歸安養。是故欲求生淨土，須究華嚴宗；欲識華嚴宗，須求生淨土。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>或笑曰：華嚴事事無礙法界，當處即常寂光；何為捨此求彼耶？應之曰：既事事無礙，即以此求彼，又何礙也？既當處即常寂光，即西方亦常寂光也。常寂光，固無可捨、無可求；亦何礙捨、何礙求？如是、捨寂光穢，求寂光淨；生則決定生，去則實不去；生則實不生，去則決定去。何礙之有？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>其人罔措！余曰：汝若不會，請問之毘盧遮那；汝若不能見毘盧遮那，請問之普賢願王；汝若不能見普賢願王，請向十字街頭，合掌語諸人曰：乞施我一文錢！當必有告汝者矣！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a24></a><span style='color:#333399'>念荳兒佛疏<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>雪山有藥，名毘伽摩，眼若見之，眼得清淨；鼻若嗅之，鼻得清淨；身若觸之，身得安穩；若以塗鼓，軍中擊之，所有毒箭應時拔出？嗟嗟！一莖草耳，何以厥功若此？愚者未免疑之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>阿彌陀佛，萬德尊主，因積僧祇，果圓十劫，願王無盡，福慧無窮；散心一稱其名，亦滅八十億劫生死重罪。彼疑一莖草者，又安能深信無惑哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>有念佛者，不記以珠，記於荳；又將荳供海眾，使其淪肌膚，浹骨髓，乃至遍身毛孔，咸放佛光；八萬四千戶蟲，咸得度脫。此之功德，難議難思！念荳施荳，功德平等，荳為法界，十方諸佛，三世導師，皆在一粒荳上轉大法輪，現寶王剎。此荳耶？非荳耶？非荳非非荳耶？能信此一粒荳者，可以無疑於一莖草矣！重說偈曰：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此荳，泥丸突出難分剖；</p>
  <p class=MsoPlainText style='text-indent:24.0pt;'>非荳，咽下分明無處躲；</p>
  <p class=MsoPlainText style='text-indent:24.0pt;'>非荳非非荳，大家傾出摩竭斗！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
