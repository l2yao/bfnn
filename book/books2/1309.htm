
<html>
<head>
<meta http-equiv=Content-Type content="text/html; charset=Big5">
<title>佛教各宗大意二輯第三種—禪宗大意</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW link=blue vlink=purple background="../books/textbackground.jpg" class="Normal" bgcolor="#ffffff">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>佛教各宗大意二輯第三種<span
lang=EN-US></span></span></b></p>
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>—</span></b><b><span
style='font-size:36.0pt;font-family:標楷體;color:#FF6600'>禪宗大意</span></b><b><span lang=EN-US
style='font-size:36.0pt;font-family:標楷體;color:#FF6600'></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>黃懺華居士編述</span><span lang=EN-US style='font-family:"Times New Roman";
color:#003300'></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span lang=EN-US><a
href="#a01">第一篇 緒論</a></span></p>
  <p class=MsoPlainText align=center style='text-align:center'><span lang=EN-US><a
href="#a02">第二篇 此宗之此意</a></span></p>
  <p class=MsoPlainText align=center style='text-align:center'><span lang=EN-US><a
href="#a03">第三篇 此宗之行果</a></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a01></a><span style='color:#333399'>禪宗大</span><span
style='
color:#333399'>意</span><span lang=EN-US style='color:#333399'></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一篇<span>&nbsp; 
    </span>緒論</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一章<span>&nbsp; 
    </span>此宗之名稱及其略史</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗以傳佛心印為宗，故名佛心宗。以其行貌似習禪，自李唐來，通稱禪宗。佛典稱釋迦牟尼佛，於涅槃會上，以無上正法付囑摩訶迦葉，是為此宗之起源。展轉囑累，至達磨大師，將付法衣缽東來，傳不立文字直指人心見性成佛教外別傳之心印。嗣得慧可，付以佛衣佛法；可傳僧璨，璨傳道信，信傳弘忍，忍傳慧能。慧能初從弘忍，潛行密修，後呈菩提本無樹一偈，傳忍衣缽，施化於南海，又於曹溪大轉法輪。達磨為此土初祖，故慧能為六祖，衣缽遂止不復傳，而別傳之道，由此大行。道信門下，曾傍出慧融禪師一支，於牛頭山別建一宗，遞傳數代而絕。弘忍門下，傍出神秀禪師一支，於北地大弘漸教，不久亦即消滅。慧能門下得法弟子，見於記載者四十三人，當時若荷澤神會等分傳甚盛，第至唐季莫不寥落，唯南嶽懷讓與青原行思二流，獨繁衍於後世，讓傳馬祖道一，一傳百丈懷海。海下分出二家，一為黃蘗希運，運傳臨濟義玄，是為臨濟宗之開祖。二為溈山靈祐，祐傳仰山慧寂，是為溈仰宗之開祖。思傳石頭希遷，遷傳天皇道悟及藥山惟儼。儼傳雲品曇成，成傳洞山良价，价傳曹山本寂，是為曹洞宗。悟傳龍潭崇信，信傳德山宣鑑，鑑傳雪峰義存。存下又分二家，一雲門文偃，是為雲門宗。二玄沙師備，備傳羅漢桂琛，琛傳法眼文益，是為法眼宗，此即禪宗五家。至宋時，臨濟門下，分出揚岐黃龍二派，合前五家，號為七宗，所謂五宗，在宋代實只臨濟一宇，餘宗或歸絕滅，或就衰微，但曹洞一宗，綿延至宋末，忽臻隆盛。臨濟下黃龍一派數傳即絕，仍復臨濟舊稱，故遞流及今，祇有臨濟及曹洞二宗。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第二章<span>&nbsp; 
    </span>此宗之經論及判釋</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗自初祖摩訶迦葉以降，脈脈傳流，燈燈續焰，師資證契，單傳如來正法眼藏涅槃妙心實相無相微妙法門，是故全不依經教為根據；然相傳拈華一事，出於大梵天王問佛決疑經，而達摩印心，則付楞迦四卷。弘忍復盛唱金剛般若，且維摩詰妙吉祥般若及攝大乘增上心品等經論，皆每與此宗之語句作略相沆瀣，則知其精取約用者弘矣。特所重在宗通而不在說通，在證道而不在教道耳，既不立正依之經典，從而不用判釋。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399"><a name=a02></a>第二篇<span>&nbsp; 
    </span>此宗之此意</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一章<span>&nbsp; 
    </span>不立文字教外別傳</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>不立文字教外別傳者，此宗向上之作略，不施設文字。不安立言句，直傳佛祖之心印也。分佛教為顯密二教，則密教以外皆顯教；又自教內教外分佛教為二，一曰教，又稱教下。一曰禪，又稱宗下，或曰宗門。如說法明眼論云：南天祖師分佛法為二，謂教內教外是也，即如來正法，望口為教，望心名禪，即所謂教者，如來一代所說經教，而所謂禪者，透脫八萬四千教網，超出大小顯密之外，單傳如來心地法門，直指人人本心，俾見性成佛之宗義。如五燈會元載世尊在靈山會上，拈華示眾，是時眾皆默然，唯迦葉尊者破顏微笑。世尊曰：吾有正法眼藏，涅槃妙心實相無相，微妙法門，不宜文字，教外別傳，付囑摩詞迦葉。自是厥後，歷代之祖師，以心傳心，至達磨大師，遂泛海得得而來，單傳心印，開示迷途，不立文字，直指人心，見性成佛。要之，無上道妙，在離言親證，非文字所能及，故此宗標榜不立文字教外別傳，即不以經論為所依，於佛一代教藏外，單傳佛心印也。然所謂不立，所謂教外，非屏去一切文字言教之意，不過以文字言教為指月之標渡河之筏，文字即離文字，不離不即，不為教判之荊棘法數之計度所縛，直得教之真髓云爾。如千松筆記序云：觀釋迦老子四十九年利生之談（中略），止用一片圓融無礙不思議清淨心為辯才，示人安身立命處，猶神龍現於雲端，往來神變，雲行雨施。善能觀者，見龍真體。不善觀者，謂紙墨文字。故如來文非文也，如來語非語也。轉變神化，言言真體，語語流輝，故云四十九年未嘗曾說一字，纔見世尊肝腸潔淨，令人直下會取，不受人瞞。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第二章<span>&nbsp; 
    </span>正法眼藏涅槃妙心</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>正法眼藏涅槃妙心者，諸佛所傳摩訶般若妙心體相也。如前所云，此宗說直指人心見性成佛；所謂見性成佛者，謂一切眾生皆有天真佛性，而以不悟此心當體是佛，背覺合塵，故全圓覺而成無明，迷而不返。苟徹見此萬劫輪迴而不動之佛性，即立地成佛也。此性即所謂正法眼藏涅槃妙心。正法眼藏者，佛心之德名也。涅槃妙心者，佛心之本體也。靈根獨耀，迴脫根塵。如摩尼珠，面面皆圓；如寶絲網，重重交映。外境相空，內尋伺絕。心行處滅，言語道斷。寂照同時，心境不二，迷悟不二，生佛不二。其恰好處，心亦不可得，妙亦不可得，不二兩字亦不可得，乃至不可得亦不可得。非心非不心，非妙非不妙，姑立以妙心之名。此正宗門所傳之根本，唯佛與佛乃能究盡，而直指此心者，諸佛出世之一大因緣也。如永明云：釋迦出世，為一大事因緣，開眾生心中佛之知見。達摩西來，唯以心傳心。今但悟心，自覺覺他，已諧本願。又圭峰云：一切眾生，皆有空寂真心，無始本來，性自清淨，明明不昧。了了常知，盡未來際，常住不減，名為佛性，亦名如來藏亦名心地，達摩所傳，是此心也。又宏智云：平等本際，非去來今，豈墮諸數，玅圓一心。一心玅圓，自照靈然，超出生滅，混融正偏。此本源清淨心，即一切眾生自心靈知之性，所謂天真佛性，常自圓明遍照，所謂光超日月，德越大清，萬物無作，一切無名，轉變天地，自在縱橫，恆沙妙用，混沌而成。一切經教所謂最上乘，第一義，般若實相，一真法界，乃至無上菩提，楞嚴三昧，以及正法眼藏涅槃妙心等種種異名，皆此本源清淨心之異稱，本無可名為化眾生，強立名耳。然世人不識此以靈知寂照為心，不空無住為體，實相為相之真心，只認以六塵緣影為心，無性為體。攀緣思慮為相之妄心為心，為見聞覺知所覆，不見清明之體，以無價之寶，隱在陰入之坑，是以凡途業起，生死波橫，然若直了一心，則本體自現，如炳大炬而燭幽關，炳然見旨，所謂若心外行法，是生世俗家，若了心即佛，是生如來家，是也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第三章<span>&nbsp; 
    </span>南宗北宗</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛典稱五祖弘忍禪師一日示眾云：正法難解，不可徒記吾言，持為己任；汝等各自隨意述一偈，若語意冥符，則衣法皆付。時會下七百餘僧之上座神秀述一偈云：身是菩提樹，心如明鏡臺，時時勤拂拭，莫使惹塵埃。禪師見之歎云：後世依此修行，亦得勝益。慧能在碓坊聞神秀偈云：美則美矣，了則未了，乃亦述一偈云：菩提本無樹，明鏡亦非臺，本來無一物，何處惹塵埃。禪師見此偈，其夜即傳衣缽。以神秀建法幢於北地，慧能揚宗風於南方，故有南宗北宗之稱。南宗之禪風，全擺脫教網，不墮於名相，不滯於言句，唱修證不二迷悟一如，舉揚一超直入如來地，即頓悟之第一義；故後世稱之曰南頓，又稱祖師禪，意謂嫡傳初祖達摩之心印也。北宗談佛性涅槃唯心已心等義，論修證，落階級，起漸漸修學悉當成佛即漸修之宗風，故稱之曰北漸。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第四章<span>&nbsp; 
    </span>牛頭宗荷澤宗洪川宗</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>牛頭宗者，此宗之開祖慧融禪師，多年窮究諸部般若之教，已悟諸法本空，迷情妄執；後遇四祖道信禪師，印其所解空理，然於空處顯示不空妙性，故不俟久學，而悟解洞明，時信已付法弘忍，融遂於牛頭山別自建立，以於四祖下傍出，都不關南北二宗。此宗意，體諸法如夢，本來無事，心境本寂，非今始空。迷之為有，即見榮枯貴賤等事，事跡既有相違相順，故生愛惡等情。情生則諸苦所繫，夢作夢受，何損何益。有此能了之智，亦如夢心，乃至設有一法過於涅槃，亦如夢如幻，既達本來無事，理宜喪已忘情，情忘即絕苦因，方度一切苦厄，此以忘情為修也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>荷澤宗者，慧能將入滅度，以法印付囑荷澤神會，令其傳嗣，故此宗全是曹溪之法，無別教旨，為對洪州傍出，標其宗號。能入滅後，北宗漸教大行，成頓門弘傳之障，二十年中，宗教沉隱，會乃於天寶初入洛，定南北頓漸，著論曰顯宗。慧能所傳，自是遂尊於天下。此宗意，妄念本寂，塵境本空，空寂之心，靈知不昧，即此空寂寂知，是前達磨所傳空寂心也。任迷任悟，心本自知，不藉緣生，不因境起。迷時煩惱亦知，知非煩惱。悟時神變亦知，知非神變。然知之一字，眾妙之源，由迷此知，即起我相。計我我所，愛惡自生。隨愛惡心，即為善惡。善惡之報，受六道形，世世生生，循環不絕。若得善友開示，頓悟空寂之知，知且無念無形，誰為我相人相。覺諸相空，真心無念，念起即覺，覺之即無。修行妙門，唯在此也。故雖備修萬行，唯以無念為宗，但得無念之心，則愛惡自然淡薄，悲智自然增明，罪業自然斷除，功行自然精進，於解則見諸相非相，於行則名無修之修。煩惱盡時，生死即絕，生滅滅已，寂照現前，應用無窮，名之為佛。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>洪州宗者，馬祖道一，於洪州開化寺，弘傳南嶽讓之言旨，時人號為洪州宗，讓但率身修行，本不開法。因一大揚其教，故成一宗之源。此宗意，起心動念，彈指動目，所作所為，皆是佛性全體之用，更無別用全體。貪瞋癡，造善造惡，受樂受苦，此皆是佛性。如麵作種種飲食，一一皆麵。意以推求，此身四大骨肉喉舌牙齒眼耳手足，並不能自語言見聞動作；如一念命終，全身都未變壞，即便口不能語，眼不能見，耳不能聞，腳不能行，手不能作。故知能語言動作者，必是佛性。且四大骨肉，一一細推，都不解貪瞋煩惱，故知貪瞋煩惱，並是佛性。佛性體非一切差別種種，而能造作一切差別種種。體非種種者，謂此佛性，非聖非凡，非因非果，非善非惡，無色無相，無根無住，乃至無佛無眾生也。能作種種者，謂此性即體之用，故能凡能聖，能因能根，能善能惡，現色現相，能佛能眾生，乃至能貪瞋等。若覈其體性，則畢竟不可見，不可證，如眼不自見眼等。若就其應用，即舉動運為一切皆是，更無別法而為能證所證。彼意准楞伽經云；如來藏是善不善因，能遍興造一切趣生受苦樂與因俱。又佛語心經云：或有佛剎揚眉動睛笑吹謦欬，或動搖等，皆是佛事，既悟解之理一切天真自然，故所修行理宜順此，而乃不起心斷惡亦不起心修道。道即是心，不可將心還修於心；惡亦是心，不可將心還斷於心。不斷不造，任運自在，名為解脫人。無法可拘，無佛可作，猶如虛空，不增不減，何假添補。何以故，心性之外，更無一法可得故，故但任心即為修也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第五章<span>&nbsp; 
    </span>如來禪祖師禪</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>古來禪門有如來禪祖師禪之稱，指功勳修證，為如來禪。本來尊貴，不假功勳，為祖師禪。言如來禪者，意謂如來所傳禪法也。言祖師禪者，意謂達磨祖師所傳禪法也。如來禪之稱，出楞伽經，如經云：云何如來禪，謂入如來地，得自覺聖智相三種樂住，成辦眾生不思議事，是名如來禪。永嘉大師，於其所著證道歌中，引此語云：頓覺了如來禪，六度萬行體中圓，是時尚無祖師禪之稱。後圭峰禪師著禪源諸詮集都序云，若頓悟自心，本來清淨，元無煩惱，無漏智性，本自具足，此心即佛，畢竟無異；依此而修者，是最上乘禪，亦名如來清淨禪，亦名一行三昧，此是一切三昧根本，若能念念修習，自然漸得百千三昧，達磨門下展轉相傳者，是此禪也云云。不免背所謂修證不二之本旨，墮於判教之名相，滯於義解之言句，於是如來禪之稱，為祖師門下所不許，故簡稱祖祖正傳相承，不用學問知解，直下領悟本心之禪法，曰祖師禪，而立祖師禪之名稱，則自唐仰山始。如傳燈錄仰山章云：師問香嚴，師弟近日見處如何。嚴曰某甲卒說不得，乃有偈曰；去年貧，未是貧；今年貧，始是貧。去年貧，無卓錐之地，今年貧，錐也無。師曰：汝只得如來禪，未得祖師禪。又無門關云參禪須透祖師關。雖然，此所謂如來禪祖師禪，不過應機一時之垂誨，非如來禪之外有祖師禪，亦非祖師禪之外有如來禪；如禪林類聚載玄覺問長慶稜，如來禪與祖師禪分不分，長慶稜答以一時挫卻；又中峰大師謂如來禪與祖師禪，一手何分掌與拳，可見說如來禪說祖師禪，只是當時宗師應化之佛面祖面而已。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第六章<span>&nbsp; 
    </span>五家禪風</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宗門之師家，誘導學人，令開佛知見，謂之接化，亦稱提撕。師家接化提撕學人，皆有其獨特之風趣與手腕，是之謂家風；所謂家風者。禪家風儀之意，是故所謂五家七宗之分派，唯以家風有差別，非緣宗旨，或宗義之異同。茲略述五家之家風如下：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>一、臨濟宗：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗之家風，機鋒峻烈，如迅雷之走疾風。凡僧有所問，即喝破或擒住托開等，其接化之熱烈辛辣，五家中罕見其比；如萬法歸心錄云：臨濟家風，白拈手段。勢如山崩，機似電卷，又五家宗旨纂要云：臨濟家風，全機大用，棒喝齊施；虎驟龍奔，星馳電掣；負沖天意氣，用格外提持；卷舒縱擒，殺活自在；掃除情見，迥脫廉纖，以無位真人為宗，或喝或棒，或豎拂明之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>二、曹洞宗：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗之家風，穩順綿密，其接化學人，諄諄不卷；如歸心錄云：曹洞家風，道樞綿密；應機接物，語忌十成，又纂要云：曹洞家風，君臣道合，正偏相資。鳥道玄途，金針玉線。內外回互，理事混融。不立一法，空劫以前自己為宗，良久處明之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>三、溈仰宗：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗之家風，頗類曹洞，師資唱和，事理並行。如歸心錄云，溈仰家風，機用圓融，室中驗人，句能陷虎，又纂要云：溈仰家風，父子一家，師資唱和。語默不露，明暗交馳。體用雙彰無舌人為宗，圓相明之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>四、雲門宗：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗之家風，孤危險峻，而簡潔明快，其接化不用多語饒舌，於片言隻句之間，藏無限之旨趣，無盡之鋒芒，而有應學人之對機函蓋乾坤截斷眾流使直下轉迷開悟之活手段；故古來稱雲門三句，三句者，函蓋乾坤，截斷眾流，隨波逐浪也。函蓋乾坤者，本真本空，一色一味，凡有語句，無不包羅。不待躊躇，全該妙體。截斷眾流者，本非解會，排遣將來，不消一字，萬機頓息，言思路絕，諸見不存。隨波逐浪者，順機接引，應物無心。因語識人，從苗辨地。不須揀擇，方便隨宜。如歸心錄云：雲門家風，孤危聳峻。格外提撕，翦除情見。又纂要云：雲門宗風，出語高古，迥異尋常。北斗藏身，金風露體。三句可辨，一鏃遼空。超脫意言，不留情見，以無伴為宗，或一字或多語，隨機拈示明之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>五、法眼宗：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗之家風，簡明處似雲門，穩密處類曹洞，其接化之言句似頗平凡，而句下自藏機鋒，有當機覿面能使學人轉凡入聖者。如歸心錄云：法眼家風，對症施藥，垂機迅利，掃除情解。又纂要云：法眼家風，則聞聲悟道，見色明心，句裹藏鋒，言中有響，三界唯心為宗，拂子明之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第七章<span>&nbsp; 
    </span>四料簡五位</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>四料簡者，臨濟義玄之接人，有四料簡等施設；料簡亦曰料揀，料者，材料之謂，譬如作舍，材料有大小曲直之不同；揀者，擇取之謂，譬如揀取材料作舍，何者棟梁，何者緣桷，因材而用，不致混淆。接人之法，因人而用，亦復如是。如臨濟錄載臨濟大師晚參示眾云：有時奪人不奪境，有時奪境不奪人，有時人境俱奪，有時人境俱不奪。時有僧問，如何是奪人不奪境。臨濟示此間之消息云：煦日發生鋪地錦，嬰孩垂髮白如絲。其徒剋符頌云：奪人不奪境，緣自帶諸訛。擬欲求玄旨，思量反責麼。驪珠光燦爛，蟾桂影婆娑。覿體無差互，還應帶網羅。又問如何是奪境不奪人？臨濟示此間之消息云：王令已行天下遍，將軍塞外絕煙塵，剋符頌云：奪境不奪人，尋言何處真；問禪禪是妄，究理理非真。日照寒光淡，山遙翠色新：直饒玄會得，也是眼中塵。又問如何是人境俱奪？臨濟示此間之消息云：并汾絕信，獨處一方。剋符頌云：人境兩俱奪，從來正令行；不論佛與祖，那說聖凡情。擬犯吹毛劍，還如值木盲；進前求妙會，特地斬精靈。又問如何是人境俱不奪？臨濟示此間之消息云：王登寶殿，野老謳歌。剋符頌云：人境俱不奪，思量意不偏；主賓言不異，問答理俱全。踏破澄潭月，穿開碧落天；不能明妙用，淪溺在無緣。又臨濟云：如諸方學人來山僧此間，作三種根器斷，如中下根器來，我便奪其境而不除其法。如中上根器來，我便境法俱奪。如上上根器來，我便境法俱不奪。如有出格見解人來，山僧此間便全體作用，不歷根器云云。大約人則就其當體作用者言，境則就其即物拈示者言，此則就其隨機接引者言。奪者，除而不用之意。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>五位者，洞山良价，為廣接上中下三根，開五位為提撕學人之標準。曹山嗣洞山，著五位顯訣弘演之。五位有正偏五位，君臣五位，功勳五位，王子五位四種；其中正偏五位功勳五位，俱洞山之創說，以功勳五位判修證之淺深，以正偏五位示理事之回互。五位雖有四種，而正偏五位為五位說之基本。所謂正偏五位者，正中偏，偏中正，正中來，兼中至，兼中到。正者，體也，空也，理也。偏者，用也，色也，事也。兼者，體用兼到，事理並行也。正中偏者，為學人不知轉動，滯在劫外，則孤理而缺事，故立正中偏。背理就事，從體起用，無語中有語也。偏中正者，為學人著於物象，滯在今時，則孤事而缺理，故立偏中正。舍事入理，攝用歸體，有語中無語也。正中來者，乃是不居尊貴位中，無化而無所不化。凡有言句，皆從無中唱出，不借而借，迴途轉位，戴角披毛，向異類中來，處處無間，雖居今時而不落今時，此轉身一路也。兼中至者，兼前偏正兩位，盡在機前，拈出往來，鉤鎖血脈連環，卷舒自在，妙用隨機，更不疑滯，如人歸家未到而至別業，乃在途中為人邊事，明暗雙放，作家弄險處也。兼中到者，兼前四位挾妙而歸正位，亦任冥應眾緣，依然不墮諸有，動靜施為，平常自在，全體該收，更無遺漏，功勳不犯，明暗雙收，是也。如洞山正偏五位頌云：正中偏，三更初夜月明前，莫怪相逢不相識，隱隱猶懷舊日嫌。偏中正，失曉老婆逢古鏡，分明覿觀面別無真，休更迷頭猶認影。正中來，無中有路隔塵埃，但能不觸當今諱，也勝前朝斷舌才。兼中至，兩刃交鋒不須避，好手猶如火婼活A宛然自有沖天志。兼中到，不落有無誰敢和，人人盡欲出常流，折合還歸炭裹坐。又五燈會元曹山章云：師因僧問五位君臣旨訣。師曰：正位即空界，本來無物。偏位即色界，有萬象形。正中偏者，背理就事。偏中正者，舍事入理。兼帶者，冥應眾緣，不墮諸有，非染非淨，非正非偏，故曰虛玄大道，無著真宗。從上先德，推此一位最玄最妙，當詳審辨明。君為正位，臣為偏位。臣向君，是偏中正。君視臣，是正中偏。君臣道合，是兼帶語。僧又問如何是君？師曰，妙德尊寰宇，高明朗太虛。曰：如何是臣？師曰：靈機弘聖道，真智利群生。曰：如何是臣向君？師曰：不墮諸異趣，凝情望聖容。曰：如何是臣視君？師曰：妙容雖不動，光燭本無偏。曰：如何是君臣道合？師曰：渾然無內外，和融上下平。師又曰：以君臣偏正言者，不欲犯中，故臣稱君，不敢斥言是也，此吾宗法要。乃作偈曰：學者須先識自宗，莫將真際雜頑空。妙明體盡知傷觸，力在逢緣不借中。出語直教燒不著，潛行須與古人同。無身有事超岐路，無事無身落始終。君者，正位也。常住真空，了無一物，凝然獨立，至貴至尊，故曰君。臣者，偏位也；即是色界之中種種萬象，物物無偏，贊化裁成，少伊不得，故曰臣。臣向君者，偏中正也。舍事入理，更無真理之異也。君視臣者，正中偏也。背理就事，不立事相之名也。君臣道合者，即正偏兼帶之語也。理事混融，內外和合，非染非淨，非正非偏，故曰虛玄大道，無住真宗。從上先德，推此一位最為玄妙，故名君臣道合。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第八章<span>&nbsp; 
    </span>看話禪默照禪</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>洞山良价，臨濟義玄，皆生於唐末，因兩宗所尚各有不同，遂養成禪學上二大宗風，如前所述，曹洞主知見穩實，臨濟尚機鋒峻烈。曹洞貴宛轉，臨濟尚直截；曹洞似慈母，臨濟似嚴父。後世評此二宗，有臨濟將軍曹洞士民之說。流衍及於宋代，遂由洞山與臨濟相對立之禪，一變而為大慧宗杲與宏智正覺相對立之禪。宏智正覺者，洞宗丹霞子淳禪師之法嗣也。著默照銘及坐禪箴等，扇揚默照之禪風。所謂默照禪者，清心潛神，默游內觀，徹見法源，無芥蒂纖毫作障礙。廓然亡像，如水涵秋；皎然瑩明，如月奪夜。如默照銘云：默默忘言，昭昭現前。鑒時廓爾，體處靈然。靈然獨照，照中還玅。露月星河，雪松雲嶠。晦而彌明，隱而愈顯。鶴夢煙寒，水含秋遠。浩劫空空，相與雷同。玅存默處，功忘照中（中略）。默唯至言，照唯普應。應不墮功，言不涉聽。萬象森羅，放光說法。彼彼證明，各各問答。問答證明，恰恰相應，照中失默，便見侵凌。證明問答，相應恰恰，默中失照，渾成剩法。默照理圓，蓮開夢覺，百川赴海，千峰向岳。又坐禪箴云：佛佛要機，祖祖機要，不觸事而知，不對緣而照。不觸事而知，其知自微。不對緣而照，其照自玅。其知自微，曾無分別之思。其照自玅，曾無毫忽之兆。曾無分別之思，其知無偶而奇。曾無毫忽之兆，其照無取而了。水清徹底兮，魚行遲遲。空闊莫涯兮，鳥飛杳杳。<span
lang=EN-US> </span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span>&nbsp;</span>大慧宗杲者，濟宗圓悟克勤禪師之法嗣也，扇揚看話之禪風，所謂看話者，看者參看，話者古人之話頭。大慧極力主張參看一則話頭，恆舉狗子語至無字，令學者參云：經語祖語，諸方老宿語,千差萬別。若透得過無字，一時透過，不用卜度，不用注解，不用要得分曉，不得作有無商量，不得作真無之無卜度，不用向開口處承當，不用向舉起處作道理，不用墮在空寂處，不用將心等悟，不用向宗師說處領略，不用掉在無事甲堙C但行住坐臥，時時提撕狗子還有佛性也無，無。提撕得熟，口議心思不及，方寸堣C上八落，如生鐵橛。沒滋味時，切莫退志。得如此時，卻是好消息。忽然打失布袋。不覺撫掌大笑，茶媔綵堙A喜時怒時，淨處穢處，妻兒聚頭，賓客酬酢，公私各處，都是第一等好做工夫提撕底時節。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第九章<span>&nbsp; 
    </span>公案</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗稱佛祖應所化之機緣所提起語言動作之垂示，曰公案，或曰機鋒，亦曰因緣。公案者，取譬於公府之案牘。如山房夜話云：公案乃喻公府之案牘也。法之所在，而王道之治亂實係焉。公者，乃聖賢一某轍天下同其途之至理也。案者，乃記聖賢為理之正文也。凡有天下者，未嘗無公府。有公府者，未嘗無案牘（中略）。夫佛祖機緣，目之曰公案，亦爾，又碧巖集序云；祖教之書謂之公案者，唱於唐而盛於宋，其來尚矣；二字乃世間法中吏牘語，又雲棲正訛集云：公案者，公府之案牘也。所以剖斷是非，而諸祖問答機緣，亦只為剖斷生死，故以名之，即從上佛祖應所化之機緣，假言說以顯至理。後人稱其對機垂示語為公案因緣，所謂千七百則公案是也。如山房夜話云：且如禪宗門下，自二祖安心，三祖懺罪，南嶽磨磚，青原垂足，至若擎叉毬輥，用棒使喝，及一千七百則機緣，莫不皆八字打開，兩手分付。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399"><a name=a03></a>第三篇<span>&nbsp; 
    </span>此宗之行果</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一章<span>&nbsp; 
    </span>看話</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗不依念佛修懺看經燒香禮拜等種種方便，單刀直入，開悟人人本來具有之心性，俾徹見本有之心性而成佛，自佛祖以迄歷代諸師，一機一境，一言一句。雖各顯家風，然其歸著，要皆秉直指人心見性成佛之宗旨，解黏去縛，使人返本還源，自性自度，透到大休歇安穩之場。然祖祖相授，多以文字顯示，由文字而大闢機用之門，棒喝交馳，殺活自在，更由機用進而為話頭，遂成的法，雖從上佛祖之接人，已隱含參究之意，而開此專就一語歷久真實參究之法門，則自大慧杲以後，始有其成法。從此禪流，無不以參話頭為入門，話頭雖各有不同，要皆以一則全無義味語，使人不就意識思維穿鑿，但淨淨地參究一回，因此大發疑情，力求透脫；如咬鐵丸相似，定要嚼碎，嚼不碎，拼命嚼。如是迴光就已，返境觀心，忽然把一切妄想雜念照破，□地一聲，洞見父母未生前面目。如仰山云：汝等諸人，各自回光返照，莫記吾言，汝無始劫來，背明投暗，妄想根深，卒難頓拔，所以假設方便，奪汝粗識。又天真云：果欲了脫生死，先須發大信心，立弘誓願，若不打破所參公案，洞見父母未生前面目，坐斷微細現行生死，誓不放捨本參話頭，遠離真善知識，貪逐名利。若故違此願，當墮惡道；發此大願防護其心，方堪領受公案，或看無字，要緊在因甚狗子無佛性上著力；或看萬法歸一，要緊在一歸何處；或參究念佛，要緊在念佛的是誰。回光返照，深入疑情。若話頭不得力，還提前文以至末句，使首尾一貫，方有頭緒可致疑也。疑情不斷，切切用心，不覺舉步翻身，打箇懸空筋斗，卻再來吃棒。又雍正選語錄十六卷序云：達磨西來，不立文字，直指人心，以此慧燈續佛慧命。到者堙A唯證乃知，非可測。見聞知覺，一點難容。才辨聰明，絲毫無涉。但將一句無義味話，似銀山鐵壁看去。一時不了，閱一歲。一歲不了，閱一紀。拼卻今生來生，與之抵對。久之久之，一時參破，萬有皆空。併此無義味話，亦了不可得。樹頭果熟，因風墮地，五花八裂，□地無聲，自然無著落處，而知有著落在。又八卷序云：學者將個無義味語，放在八識田中，奮起根本無明，發大疑情，猛利無間。縱喪身失命，亦不放舍。久之久之，人法空，心境寂，能所亡，情識盡，井此無意味語一時忘卻。當下百雜粉碎，覿體真純。參話頭一法，禪家稱為無事不辦之法門，此其概略也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>次此宗之開悟分三段，一曰本參，又曰初關，二曰重關，三曰末後關。如超善云：最上乘，要真參，急急用功勿等閒，一片身心無滲漏，管教直下透三關。所謂三關者，由參話頭引出無漏慧，由無漏慧，明自本心，見自本性，名為初關；既見性已，乃以無漏慧對治煩惱，到煩惱伏而不起現行，方名重關。然煩惱之伏，猶賴對治功用，必至煩惱淨盡，任運無功用時，斯透末後一關。雍正選語錄總序云：如來正法眼藏教外別傳，實有透三關之理（中略）。有志於道之人，則須勤參力究，由一而三，步步皆有著落，非可顢預函胡，自欺欺人（中略）。夫學人初登解脫之門。乍釋業繫之苦，覺山河大地十分虛空，並皆消殞。不為從上古錐舌頭之所瞞，識得現在七尺之軀，不過地水火風，自然徹底清淨，不挂一絲，是則名為初步破參前後際斷者。破本參後，乃知山者山，河者河，大地者大地，十方虛空者十方虛空，地水火風者地水火風，乃至無明者無明，煩惱者煩惱，色聲香味觸法者色聲香味觸法。盡是本分，皆是菩提，無一物非我身，無一物是我已，境智融通，色空無礙，獲大自在，常住不動。是則名為透重關，名為大死大活者，透重關後，家舍即在途中，途中不離家舍，明頭也合，暗頭也合，寂即是照，照即是寂，行斯住斯體斯用斯，空斯有斯，古斯今斯，無生故長生，無滅故不滅。如斯惺惺行履，無明執著，自然消落，方能踏末後一關。雖云透三關，而實無透者。不過如來如是，我亦如是。從茲方修無修，證無證妙覺普明，圓照法界，一為無量，無量為一，大中現小，小中現大，坐微塵堙A轉大法輪，於一毫端，現寶王剎，救拔眾生，利用無盡。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第二章<span>&nbsp; 
    </span>坐禪</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>參禪雖不以端坐為限，如南岳謂禪非坐臥；又永嘉謂行亦禪。坐亦禪，語默動靜體安然。然禪家亦以坐禪為根本行持，故有以端坐參禪為證阿耨菩提最上無為之妙術者。有謂一座坐禪一座佛，一日坐禪一日佛，一生坐禪一生佛者。唯坐禪有外道禪、凡夫禪、小乘禪、大乘禪、最上乘禪等差別，且修坐禪者不僅此宗，他宗皆有之。如普勸坐禪儀所載，則純為此宗坐禪之儀則。略謂學般若菩薩，起大悲心，發弘誓願，精修三昧，不為一身獨求解脫。爾乃放舍諸緣，休息萬事，身心一如，動靜無間。量其飲食，不多不少。調其睡眠，不節不恣。結跏趺坐，先以左足安右□上，右足安左□上，或半跏趺，或以左足壓右足，皆可。次以左掌安右掌上，以兩大拇指面相拄。徐徐舉身，良久復左右搖振，乃正身端坐，不得左傾右側，前躬後仰；令腰脊頭項骨節相，狀如浮圖；令耳與肩對，鼻與臍對，舌拄上顎，唇齒相著，目須微開，<span
style='"Times New Roman"'>免</span>致昏睡，身相既定，氣息既調，寬放臍腹，一切善惡，都莫思量。念起即覺，覺之即無。久久忘緣，自成一片。若得此意，自然四大輕爽，所謂安樂法門也。若已發明者，如龍得水。未發明者，但辦肯心，決不相賺。出定之時，徐徐動身，安詳而起，一切時中，護持定力，如護嬰兒云云。此佛祖單傳之坐禪，至身心脫落之境界，離迷悟得失等繫縛，得大自在大安樂之作法也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第三章<span>&nbsp; 
    </span>頓悟漸修</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>古人有頓悟漸修之說，所謂理即頓悟，乘悟併消。事非頓除，因次第盡。如修心訣云：頓悟者，凡夫迷時，四大為身，妄想為心。不知自性是真法身，不知自己靈知是真佛也。心外覓佛，波波浪走，忽被善知識，指爾入路，一念迴光，見自本性，而此性地，原無煩惱，無漏智性，本自具足；即與諸佛，分毫不殊，故云頓悟也。漸修者，頓悟本性，與佛無殊，無始習氣，難卒頓除，故依悟而修，漸熏功成，長養聖胎，久久成聖，故云漸修也。又圭峰云：真理即悟而頓圓，妄情息之而漸盡。頓圓如初生孩子，一日肢體已全。漸修如長養成人，多年志氣方立。此示頓悟初心之後，猶有曠劫習氣未除，仍宜依悟而修，淨除餘習，因修乃入聖位也。即以圓融門言之，則究竟圓極寂滅真如，有何次第，而以行布門言之，則對治習氣，非無昇進可言，故若得直下無心，量出虛空之外，自無庸更歷階梯；如未頓合無心，仍須以佛知見治之，而究竟圓融佛果也。又永明云：一切修行趣佛乘人，但先得旨之後，方可以佛知見，治諸餘習，以正定水，瑩淨禪支，用多聞慧，助生觀力，乃至習誦熏修，萬行嚴飾。若不了自心，縱多聞習誦，俱不成就，應須先入正宗，後修福智，此則示徹悟之後，始不妨習誦熏修，集萬行為般若之嚴飾也。故有分此宗之修法為三種者，一曰先悟後修，即普通坐禪者，皆須於悟後，更起持戒看教等修行。二曰悟修同時，此由夙根成熟，只待此生證果，在未悟時，被現業所障，未能顯露，及一時觸悟，即一切具足；如六祖等是也。三曰，先修後悟。此隨順劣機，使先持戒修定而熏習之，或亦有開悟之分。此中第一種即所謂頓悟漸修也。第三種，非此宗之本意。第二種，則必利根上器。故後世修禪者，以頓悟漸修為正則。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第四章<span>&nbsp; 
    </span>本證妙修</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗又有本證妙修之說，吾人木來具足佛心，圓成佛性，故名之曰本證。信得本證上所起之修行，名之曰妙修；是故所謂本證妙修者，意謂證上之修，而修證不二義也。如傳燈錄南嶽章云：乃直詣曹谿，參六祖。祖問：什麼處來？曰：嵩山來。祖曰：什麼物？恁麼來？曰：說似一物即不中。祖曰：還可修證否？曰：修證即不無，染污即不得。祖曰：只此不染污，諸佛之所護念，汝既如是，吾亦如是。又契嵩壇經贊云：夫妙心者，非修所成也，非證所明也，本成也，本明也。以迷明者復明，所以證也。以背成者復成，所以修也；以非修而修之，故曰正修也；以非明而明之，故曰正證也。</p>
  <p class=MsoPlainText style='text-indent:24.0pt;'><span lang=EN-US style='font-family:"Times New Roman";
"Courier New"'>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
