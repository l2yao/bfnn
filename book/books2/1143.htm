<html>
 <head>
  <meta content="text/html; charset=utf-8" http-equiv="Content-Type"/>
  <title>
   念佛法要(卷二)
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      念佛法要
      <span lang="EN-US">
       (卷二)
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     淨業弟子惕園毛凌雲敬輯
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      見相不言
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      天迎不赴
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      念佛不休
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      誓取金臺
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      利物為先
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      苦行專念
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a07">
      福慧雙修
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a08">
      誘兒念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a09">
      萬行莊嚴
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a10">
      結社互勵
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a11">
      以死自誓
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a12">
      請僧助念
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a13">
      經行成槽
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a14">
      廣修眾善
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a15">
      專心念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a16">
      捨禪修淨
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a17">
      結庵專修
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a18">
      日課十萬
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a19">
      病困益切
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a20">
      佛從意出
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a21">
      攝禪歸淨
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a22">
      禮念並行
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a23">
      不念自念
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a24">
      念必高聲
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a25">
      專念觀音
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a26">
      工念無間
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a27">
      閉關精修
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a28">
      見苦念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a29">
      息妄念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a30">
      持戒念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a31">
      獄中念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a32">
      珠不去手
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a33">
      日行一善
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a34">
      十念回向
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a35">
      日課千拜
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a36">
      絕葷西行
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a37">
      臨終勇猛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a38">
      醫勸念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a39">
      教乞念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a40">
      居官奉佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a41">
      由道轉佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a42">
      佛聲不絕
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a43">
      獨居念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a44">
      身痛心念
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a45">
      覺照念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a46">
      密行精進
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a47">
      用力猛厲
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a48">
      助念得力
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a49">
      捨咒念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a50">
      別眾坐化
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a51">
      正助雙修
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a52">
      病益精進
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a53">
      臨終十念
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a54">
      作務念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a55">
      懺悔念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a56">
      修善念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a57">
      老實念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a58">
      婢妾同修
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a59">
      持齋念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a60">
      努力直往
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a61">
      撒手便行
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a62">
      勉強念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a63">
      坐臥向西
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a64">
      捨身念佛
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a65">
      百事不管
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a66">
      普願生西
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a67">
      專求脫苦
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a68">
      附錄 印光大師念佛秘訣
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a69">
      附錄 草庵禪師念佛訣
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     念佛法要卷二
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     念佛示範
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    自東晉慧遠大師倡修淨土，歷代僧、尼、居士及農、工、商賈、罪惡、疾苦者之往生事跡，何止萬億，典籍所載，乃億萬中略見一二而已。言教不如身教，茲節其行持事略便於效法者，以為軌範，願覽諸先德之遺蹟，而見賢思齊，奮然興起也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     見相不言
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    晉慧遠大師，蓮宗初祖也，姓賈，雁門人。學精儒老，年廿一，聞道安法師講般若經，豁然大悟，嘆曰：「儒道九流，皆糠枇耳。」遂出家，誓弘佛教。安歎曰：「使道流中國，其在遠乎。」後居廬山東林寺，率眾行道，鑿池種蓮，於水上十二葉蓮華，因波隨轉，分刻晝夜，以為行道之節。與劉遺民等僧俗百廿三人，創立蓮社，六時念佛，求生西方。在山三十年，跡不入俗，專志淨土，澄心繫念，三見聖相，而沉厚不言。一夕，方從定起，見阿隬陀佛身滿虛空，觀音、勢至，左右侍立。又見水流光明，分十四支，同注上下，演說妙法。佛言：「我以本願力故，來安慰汝，後七日當生我國。」社中佛陀耶舍、劉遺民等，已往生者，皆在佛側。師曰：「吾始居此，三睹聖相，今復再見，必生淨土，」至期，端坐入寂，年八十三。東林傳
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】如見好相，先欲明說，必為魔惑，願行退失。願效法三見不言，但除臨終時耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     天迎不赴
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐僧藏大師，西河人。幼出家，屈己事人，一切恭敬，不辭勞苦，見他僧衣故，潛為澣濯而縫紉之。天暑，脫衣坐草中，以血肉施諸蚊蚋。日念佛號，不紀其數，確志冥心，未嘗少廢。及報盡，見諸天次第來，皆不赴。俄告人曰：「適往淨士，見諸淨土，見諸上善人，散華空中。」乃合掌念佛而化。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐道昂大師，魏郡人。志結西方，願生安養。後在報應寺，自知時至，預告有緣，八月初當來取別。至期，升高座，爐發異香，引四眾受菩薩戒，詞理切要。忽見天眾繽紛，管絃嘹喨，告眾曰：「兜率陀天迎我，然天道乃生死根本，非所願也，常祈心淨土，此願不果遂耶？」天樂忽隱，西方香華伎樂飛湧而來，旋繞頂上，舉眾皆見。師曰：「今西方靈相來迎，吾往矣。」言訖而逝，年六十九。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】臨終四大分張，此何時也？諸天次第來迎，此何境也？苟非信願堅固，當此時，對此境，而能強作主宰乎？此真千古修淨業之標榜也。否則，一生天道，仍墮輪迴，願勿誤信外道，求生天國也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    <span style="color:#333399">
     念佛不休
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐善導大師，蓮宗二祖也。因見道綽禪師淨土九品道場，喜曰：「此真入佛津要，修餘行業，迂僻難成，唯此法門，速超生死。」於是，精勤禮念。旋至京師，激發四眾。每入室長跪念佛，非力竭不休。雖寒冰亦須流汗，以表至誠。常念佛一聲，有一光明從其口出，十至百千，光亦如之，人皆能見。出則演說淨土法門，無暫時不為利生事。三十餘年，未嘗睡眠，除沐浴外，從不脫衣，護持戒品，纖毫不犯，絕意名利，離諸戲笑。每自獨行，不與人共，恐談世事，妨修道業。三衣瓶缽，躬自持洗，好食供眾，粗惡自奉，乳酪醍醐，皆不飲噉。所有襯施，用寫阿彌陀經十餘萬卷，畫西方聖境三百餘壁，修營塔寺，然燈續明，終歲不絕。道俗從化者眾，有誦彌陀經十萬至五十萬遍，日課佛名一萬至十萬者，其間得三昧，生淨土者，不可勝紀。忽謂人曰：「此身可厭，吾將西歸。」乃登寺前柳樹，向西祝曰：「願佛接我，菩薩助我，令我不失正念，得生安養。」端身立化
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】大師係阿彌陀佛化身，為念佛示範，廣度眾生。願即效法，絕意名利，念佛不休。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     誓取金臺
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐懷玉大師，姓高，丹邱人。執持律法，一食長坐，誦彌陀經三十萬遍，日課佛名五萬聲，常行懺悔。忽見西方聖眾滿虛空中，一持銀臺來迎。師曰：「吾一生念佛，誓取金臺，何為不然？」聖眾遂隱。乃倍加精進，至三七日，持臺者復來云：「師以精苦故，得升上品，宜趺坐俟佛來。」越三日，異光滿室。師云：「若聞異香，我報將盡。」書偈云：「一生苦行超十劫，永離娑婆歸淨土。」即香氣盈空，聖眾遍滿，佛與二菩薩共御金臺來迎，含笑而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】觀經惟上品上生者乘金剛臺，如非倍加精苦，頓超十劫，何克臻此？足證有志竟成，有願必滿。願共效法精進，誓取金臺。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a05">
    </a>
    <span style="color:#333399">
     利物為先
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐自覺大師，博陵人。少出家，習經律論，勤瘁九年，皆造精微。嗣居平山重林山院，拾果采蔬，日唯一食。發心鑄大悲觀音像，並建佛寺，適大旱，痗孛`度使張公請祈雨，虔告龍神，大雨立下。於是施者駢集，鑄像四十九尺，寺亦隨成，遂於壇前矢願，願承聖力，早生淨土，忽見金光二道，阿彌陀佛，與二大士，自光中下，垂金臂摩師頂曰：「守願勿易，利物為先，寶池生處，任從汝願。」後見雲中神人俯現半身曰：「師西歸之期至矣。」即於觀音像前，趺坐而化。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】凡造像建寺，祈雨利物等，皆為淨業助緣，以此回向西方，固能如願，故佛誡守願勿易，利物為先。如非密行念佛，何能感佛摩頂耶？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a06">
    </a>
    <span style="color:#333399">
     苦行專念
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐承遠大師，蓮宗三祖也。學於玉泉真公，令居衡山設教。居山西南巖石下，人遺之食則食，不遺則食土泥，贏形垢面，躬負薪槱。凡化人，俾得疾至，故示專念。書塗巷，刻谿谷，丕勤誘掖；從而化者以萬計。人皆負布帛，斬木石，委之巖戶，不拒不營，祠宇既具，名彌陀寺。營造之餘，施與餓者。時法照大師居廬山，定中趨安樂國，見惡衣侍佛者，佛告曰：「此衡山承遠也。」出而求之，乃從之學，傳教天下，後終於寺，年九十一。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】土食惡衣，苦行以消業也。餘即施與，不蓄物以累心也。示人專念，生即侍佛，其自行專精，往生上品無疑也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a07">
    </a>
    <span style="color:#333399">
     福慧雙修
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐五會、法照大師，蓮宗四祖也。居衡州雲峰寺，勤修不懈，蒙文殊以威神，攝入五臺聖境，禮問：「佛法浩瀚，修何法門，最為其要？」文殊告曰：「汝今念佛，今正是時。諸修行門，無過念佛，供養三寶，福慧雙修，此之二門，最為徑要。我於過去劫中，因念佛供養故，得一切種智。是故一切諸法，般若波羅蜜，甚深禪定，乃至諸佛，皆從念佛而生，故知念佛，諸法之王。汝當常念，令無休息。」問云何念？文殊言：「此世界西，有阿彌陀佛，彼佛願力，不可思議，汝當繼念，令無間斷，命終，決定往生，永不退轉。」並舒金臂摩頂授記：「汝以念佛故，不久證無上正等菩提。若善男女等願疾成佛者，無過念佛，則能速證菩提。」師歡喜作禮而退。於是篤志念佛，日夜無曠，誓生淨土。忽見梵僧佛陀波利曰：「汝華已就，後三年華開矣。」至期，謂眾曰：「吾行矣，」端坐而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】大師蒙文殊開示：念佛供養，福慧雙修，最為徑要。願即信受奉行，日夜無曠，誓生淨土，速證菩提。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a08">
    </a>
    <span style="color:#333399">
     誘兒念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐臺巖、少康大師，蓮宗五祖也。姓同，縉雲人。幼出家，通經論，善毘尼。嗣詣洛陽白馬寺，見善導大師西方化導文放光，因至長安光明寺善導大師影堂瞻禮，感大師現身空中：「汝依吾教，廣化有情，他日功成，必生安養。」一遂往新定，人無識者，乃乞錢誘小兒念佛一聲，即與一錢，月餘，念佛求錢者眾，師云：「念佛十佛，乃與汝錢。」如是年餘，凡男女少長見師者，皆云阿彌陀佛，念佛之聲，盈於道路。旋於烏龍山建淨土道場，築壇三級，每遇齋日，善信畢集，乃升座高聲念佛，眾共和之，見師念佛一聲，一佛從其口出，十聲十佛，若貫珠焉。師云：「汝等見佛者，必得往生。」眾皆欣慰。禮佛人數千，亦有道不見者。忽囑道俗：「當於淨土起增進，於閰浮提生厭離心，汝等此時見我光明，真我弟子。」遂放異光數道而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】乞錢誘小兒念佛，以財法二施，廣化有情也。佛從口出，放光而逝，乃念佛功成，必生安養也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a09">
    </a>
    <span style="color:#333399">
     萬行莊嚴
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋永明、智覺、沖玄、延壽大師，蓮宗六祖也。錢塘王氏子，知稅務，多用官錢，買放生命，罪當死，臨刑，錢文穆王使人瞷之，色不變，命釋之。遂出家，參天臺韶國師，發明心要。以宿願未決，登智者，巖作「一心禪定」與「萬行莊嚴淨土」二鬥鬮，冥心精禱，七拈皆淨土鬮，於是一意修淨業，蒙觀音以甘露灌口，獲大辯才，著宗鏡錄及萬善同歸集，指歸淨土，後往永明寺，日行一百八件佛事，夜往行峰，行道念佛，人聞天樂鳴空。誦法華經積一萬三千卷，弟子一千七百人，常與眾授菩薩戒，施鬼神食，買贖生命，皆以回向淨土。忽焚香告眾，趺坐而化，年七十二。後有僧病人冥，見王供像殿左，勤致禮拜，詢知為師，已往生上上品矣，王重其德，故禮敬耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】大師係阿隬陀佛化身，猶七拈皆淨土鬮，始一意淨業，上品上生。為志在禪定，而行必捨禪修淨者示範也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a10">
    </a>
    <span style="color:#333399">
     結社互勵
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋造微、省常大師，蓮宗七祖也。顏姓，錢塘人。七歲出家，十七受具戒，以堅持戒律，專稱名號，發菩提心，結社互勵，為淨土因行。住杭州昭慶寺，慕廬山遠公遺風，結淨行社，士大夫與會者，有相國王文正公旦等一百二十人，皆稱淨行弟子，與僧千人，同修淨業。刺血書華嚴淨行品，每書一字，三拜三圍，三稱佛名，刊行千卷，分施千人。以栴檀香劇無量壽佛像，跪前發願云：「我與大眾，始從今日，發菩提心，窮未來際，行菩薩行，願盡此報身，以生安養。」忽端坐念佛時，厲聲曰：「佛來也。」泊然而化，眾見地皆金色，年六十二。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】結社互勵，固可自利利他，惟行於今日，須有德者率眾共修，切忌男女混雜。如無此機緣，不如閉戶潛修，較易精進。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a11">
    </a>
    <span style="color:#333399">
     以死自誓
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋慈雲、知白，遵式大師，寧海葉氏子。初學律，繼研臺教，勤苦自勵。嗣往寶雲寺行般舟三昧，積勞嘔血，兩足皮裂，以死自誓。夢觀音指其口，引出數蟲，灌以甘露，覺身心清涼，所患頓失，慧辯無礙。作誓生西方記，結緇素專修淨業。旋歸東掖，建精舍，率眾修念佛三昧。晚主杭州昭慶、靈山等寺，請州判王欣若、奏准以西湖為放生池。撰集諸懺法，圓融三觀，以淨土為歸，述淨土決疑行願二門、及晨朝十念、往生略傳等行世。忽作謝緣詩，與眾訣別，示將歸寂。尋示疾，卻醫藥，仍為眾略說法要，炷香禮佛，請佛證明，往生安養。或叩所歸，對以寂光淨土。至晚坐脫，年六十九。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】欲求生富貴，須下死工夫，況欲了生脫死，超凡人入聖耶？非以死自誓，安得即生坐脫，往生寂光淨土乎？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a12">
    </a>
    <span style="color:#333399">
     請僧助念
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋思照大師，姓陽，錢塘人。幼參神悟，大有契入。刺血書法華經十部，一字一禮。誦觀經五藏，彌陀經十藏，法華經一千部。禮華嚴、梵網、淨土七經等凡二百七十卷。專修念佛三昧，築小庵曰德雲，刻三聖像，每夜四更即起唱佛，懈怠比丘，聞聲悚愧。每月廿三日，率道俗繫念三聖常及千眾，凡三十年。忽語其徒曰：「夢佛金身丈六，此往生之兆也。」乃日請七僧助念，至七日晚，涌身合掌，厲聲念佛，趺坐結印而化。闍維齒瑩如玉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】大師專修念佛三昧三十年，臨終前夢佛，尚請僧助念。我輩凡夫尤當注意及此。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a13">
    </a>
    <span style="color:#333399">
     經行成槽
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    明義秀大師，溫里人。居蒲之讚歎庵，日課阿彌陀佛十萬餘聲，朝夕無間，歷五十餘年。經行之所，磚砌成槽，或穿及底，人試補之，久復如故。初有不自活之貧子來依，久不善其所為，呵曰：「汝真賊也。」旋果約其黨，乘夜擊師，初擊，念佛聲猶洪，再擊，念佛聲弗斷，氣盡乃寂。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】紫柏大師贊其「垂絕之時，佛聲弗斷，至於股折，能趺而逝，非五十年志氣堅強勁正，烏能至此？」此殆多生業債，因緣會遇，於往生前酬償耳。慎勿誤以一生念佛，仍得惡報也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a14">
    </a>
    <span style="color:#333399">
     廣修眾善
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    明蓮池、佛慧袾宏大師，蓮宗八祖也。仁和沈氏子，年十七，補諸生，以學行稱。聞鄰人持佛名，無疾而終，知念佛功德不可思議，即棲心淨土，書「生死事大」四字於案頭以自策。三十二出家，謁遍融、笑巖諸大老，參念佛是誰有省。旋居雲棲，山故多虎，為誦經施食，虎患遂寧。歲旱，居民乞禱雨，循田念佛，雨隨足至。眾悅，相與庀材造屋，僧日歸附，遂成叢林。乃提倡淨土，痛斥狂禪，廣修眾善，以資淨業。時戒壇久禁，令求戒者，具三衣於佛前受之，為作證明。定水陸儀文，及瑜伽燄口，開放生池，著戒殺文，以拯冥陽之苦。著阿彌陀經疏鈔，及雲棲法彙，融會事理，統攝三根，從化者甚眾。忽遍別緇素，曰：「吾將他往。」至期，示諸弟子，老實念佛，向西念佛而逝。年八十一。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】生死事大，無常迅速，一失人身，萬劫難復，常念及此，念佛自真切也。廣修眾善，老實念佛，淨宗法要，二語盡矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a15">
    </a>
    <span style="color:#333399">
     專心念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    明憨山、澄印、德清大師，金陵蔡氏子。十九出家，專心念佛，夢阿彌陀佛現身空中，光相分明，自此聖相炳然，時時在自。旋至五臺習定，發明本有。刺血書華嚴經，每下一筆，念佛一聲，久之，動靜一如。嗣隱牢山，乃外道生長地，不聞三寶名，久之，皆知念佛。李太后命輸金造寺，賜額海印。上怒，遣戍雷州，因中興曹溪祖庭。後蒙恩詔還，結庵廬山，修淨業益精。忽往曹溪，示微疾，沐浴焚香，示眾曰：「當念生死事大，無常迅速。」端坐而逝，有光燭天，年七十八，肉身現存。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】聖相常見，動靜一如，尤修淨業益精，當不以得少為足，故能肉身永存，諒必上品上生極樂世界之實報淨土、或常寂光淨土地。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a16">
    </a>
    <span style="color:#333399">
     捨禪修淨
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清蕅益、智旭大師，蓮宗九祖也。姓鍾，吳縣人。少以聖學自任，著書闢佛，及閱雲棲竹窗隨筆，乃焚所著。年二十，讀地藏經，發出世志，日誦佛名。二十四，聽古德法師講經，疑情忽發，用心參究，已而豁然。尋關吳江，疾且殆，始一意求生淨土。疾少間，結壇持往生咒七。後隱靈峰，著述宏博，闡揚淨宗。忽示疾，遺命闍維後，屑骨和粉，分施禽魚，結西方緣。旋病良已，趺坐向西舉手而逝，年五十七。閱三年啟龕，髮長覆耳，面如生，門人不忍從遺命，塔於靈峰。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】遇疾且，殆始捨禪修淨。念佛宜指云：「精進者，不為大小病緣而怠其行，若有宿業所使，當誦拔一切業障根本得生淨土陀羅尼，持一遍，即滅身中所有五逆十惡等罪，持三十萬遍，決生淨土，」拔一切業障根本得生淨土神咒云：「能誦此咒者，阿彌陀佛常住其頂，日夜擁護，無令怨家而得其便。現世常得安穩，臨命終時，任運往生。」故疾少間，即持此咒七日。好禪淨雙修者，願效法專修為要。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a17">
    </a>
    <span style="color:#333399">
     結庵專修
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清截流，行策大師，蓮宗十祖也。宜興老儒蔣全昌之子，夢憨山大師入室而生，因名夢憨。年廿三，出家武林理安寺，脅不至席者五年，頓徹法源。旋住報恩寺，遇同參息庵瑛師勸修淨業，錢塘樵石法師引閱臺教，乃同入淨室，修法華三昧，宿慧頓通，窮徹教髓。嗣結庵杭州西溪，專修淨業，名所居曰蓮柎庵。後住虞山普仁院，倡興蓮社，弘化殊勝。著有蓮藏集、淨土警語等行世，卒年五十五。時有孫翰及吳姓子、病死復活，均云：「為冥司勾繫殿下，忽睹光明燭天，閻羅伏地，迎西歸大師，視即截公，以師光所照，遂得放還。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】頓徹法源，窮徹教髓，猶結庵專修後，始倡興蓮社，弘法利生。凡己未得度，先欲度人者，無有是處。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a18">
    </a>
    <span style="color:#333399">
     日課十萬
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清省庵、思齊、實賢大師，蓮宗十一祖也。姓時，常熟人。少不茹葷，七歲出家，廿四圓具，嚴習毗尼，脅不帖席。尋入講筵，明性相之學。後參究有省，曰：「吾夢覺矣。」掩關三年，晝覽藏經，晚課佛號。禮育王塔，於佛涅槃日，大合緇白，廣修供養，然指佛前，發四十八大願，感舍利放光。撰涅槃懺，及勸發菩提心文，激勵四眾，誦多淚下。晚居杭州仙林寺，結蓮社，專修淨業，為文誓眾，以畢命為期。三根普攝，法化洋溢。雍正十一年冬，預示明年四月十四日西歸，遂掩關一室，日課佛名十萬聲。至期曰：「我去即來。生死事大，各自淨心念佛可也，」合掌念佛而逝，年四十九。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】記數持名，為防懈怠。大師預知時至，猶掩關精進，日課佛名十萬，真一息尚存，不容少懈，且為念佛示範耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a19">
    </a>
    <span style="color:#333399">
     病困益切
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清道徹大師，錢塘人。出家參師，發明本有後，專修淨業。居杭州文殊庵，結期閉關，室無長物，唯一几一單而已，甫數日，得疾困甚，自奮曰：「念佛正為生死，奈何以病輟耶？」持佛名益切。俄而金光照室，佛為摩頂，病立癒，遂得念佛三昧，行住坐臥，了無異念，如是三年，於三月望日出關，升座說法畢，謂眾曰：「吾將於七月望後西歸，汝等可來送。」及期，方設盂蘭盆會，眾集，理前語，師曰：「有之，可少待。」次日，交卸住持，設齋別眾，入龕，暝坐氣絕。頃復蘇，曰：「與諸君遠別，可無一言，娑婆之苦不可說，極樂之樂不可說，倘蒙記憶，但念阿彌陀佛，不久當相見。錯過此生，輪轉長夜，痛哉痛哉，」語訖而逝！年四十八。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】病困益切，故得念佛三昧，誠以病苦為良藥，居礙反通也。病中作得主，故死時亦能作主，來去自如也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a20">
    </a>
    <span style="color:#333399">
     佛從意出
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清慧明大師 鄞縣人，住杭州報國寺。性質宜，唯知念佛，每執持洪名，聲如潮沸，香盡不知也。得施即放生，隨放隨稱佛名，回向西方。見人不作寒暄語，但云「死到哉，快些念佛。」或叩其所得？曰：「憶昔熱病日甚，幾不能支，幸意根中佛號一句頂一句出，連綿不已，竟仗此癒。此後無論語默動靜，皆有一佛號從意根中一句頂一句而出也」。後患頸疽，知宿業現前，絕不呻吟，臨終，色和悅，念佛而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】念佛如潮沸，香盡不知，見人不作寒暄語，故能功臻純熟，雖病危仍有一佛號從意根中滾滾而出，所謂無念而念，病不為礙也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a21">
    </a>
    <span style="color:#333399">
     攝禪歸淨
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清夢東、訥堂、徹悟、際醒大師，蓮宗十二祖也。姓馬，豐潤人。幼通經史，廿二歲病悟出家，遍歷講席，博通性相兩宗。參粹如禪明，明向上事，繼席京都廣通寺，領眾參禪，宗風大振。嗣以宿業深重，多諸病緣，因思教乘五停心觀，多障有情以念佛治，且此一門，文殊、普賢等諸大菩薩，馬鳴、龍樹等諸大祖師，智者、永明、楚石、蓮池等諸大善知識，皆悉歸心，我何人斯，敢不歸命。遂輟參念佛，專修淨業，日限尺香晤客，餘時禮念。晚居紅螺山資福寺，歸者日眾，遂成蓮宗道場。為法為人，心終無厭，一以淨土為歸。每演如來救苦與樂之恩，淚隨聲下，聽者亦未嘗不涕泗沾衣也。語錄二卷，尤為切至。臨終前十月，預告歸期，囑諸外護：「幻緣不久，虛生可惜，各宜努力念佛，他年淨土好相見也。」至期示疾，命眾助念，見空中幢旛無數，自西而來，告眾曰：「淨土相現，吾將西歸。」旋復曰：「蒙佛親來接引，吾去矣。」眾稱佛號愈厲，面西坐逝，年七十，眾聞異香浮空，靈龕七日，闍維，獲舍利百餘。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】通教通宗後，猶專修淨業，誠有禪有淨土，故獲為人師，作佛祖，但非禪淨雙修也。臨終命眾助念，為世示範耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a22">
    </a>
    <span style="color:#333399">
     禮念並行
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清竺峰、圓融大師，姓姚，德清人。年三十，出家受具戒，持守無缺。篤好禮念，以往生淨土為決定志願。不畜徒，不自住庵，琩怳H修，免雜用心。居無定所，合則留，不合則去，意氣灑落，不為膠執，亦不樂隨眾作務。常靜掩一關，禮念並行，不禮則念，不念則禮，無一時間斷，亦不參以他法，竟以此終其身。嘗於午間敲魚念佛，直到次日脯時，人見其終無休歇，大聲喚之，始止，自謂纔如半日耳。問其饑否？則曰：「我口甜水如蜜，常嚥常盈，受用無量，更不思食也。」脅不帖席者數十年，故少夢，偶有夢，亦不離禮念，更無異緣，夢中常見佛菩薩活動如生，間予獎勵，或導引念佛。忽自知時至，念佛而逝，年六十四，頂示煖相。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】不畜徒眾，居無定所，真清淨解脫也。念佛逾畫夜，不喚不止．不飢不渴夢醒一如，非得念佛三昧者能如是耶？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a23">
    </a>
    <span style="color:#333399">
     不念自念
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清默庵、真源、上仁大師，湖南衡州周氏子。幼潁捷，有出世想，父早逝，母為授室，潛出家，受具戒，精研三藏，深入教義。遍參南北後，葺精舍於南岳祝聖，戒律精嚴，苦切密修，每日念佛六教觀為學者前導，以彌陀淨土為究竟指歸。忽以寺務付上首，曰：「吾將西歸」。旋舉佛七二週，定中見七寶池、八功德水。尋示微疾，卻醫藥一心念佛，徒屬輪念以助。睹阿彌陀佛白毫炯炯，遂西向端坐，時助念木魚聲急，念止，但同念佛至百餘聲，合掌而寂，年六十四。
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    【按】不念自念，即念而無念，無念而念，非力極念熟而能若是耶？臨終前，猶舉佛七，令眾助念，以求決定往生。木魚聲濁，不宜助念，故令止勿用，但同聲念佛可也。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    <a name="a24">
    </a>
    <span style="color:#333399">
     念必高聲
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國正誠大師，姓朱，江西弋陽人。家貧，常念佛求生西方，俟奉養無依外親喪葬畢，已六十八歲，始克攜子出家，修持益力，在山十三年，從不倒單。凡念佛必高聲，常念至通身流汗而後止。人嫌其噪，每呵之，同戒常勸小聲，免討人厭，雖念笑稱是，至念時依然高聲而不自覺。常在寺旁松下念佛，或對山靜坐，每見佛像立山頂，呼人看，則不能見也。忽自知時至，說偈端坐念佛而化。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】因念佛心專，已至一心境界，故念時祇知唯佛是念，更無別念，聲之大小，噪人與否，皆不知也。業報差別經、及大莊嚴論，皆以高聲念佛，有十種功德：一、能排睡障，二、天魔驚怖，三、聲遍十方，四、三途息苦，五、外聲不入，六、念心不散，七、勇猛精進，、諸佛歡喜，九、三昧現前，十、往生淨土，益信而有徵也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a25">
    </a>
    <span style="color:#333399">
     專念觀音
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國金濁大師，臺州人，八歲出家，旋受戒。其師教誦大悲咒及觀世音菩薩聖號，即每日誦咒四十八遍，餘時專持聖號，未嘗間斷。視名利如泡影，習氣嗜好，淨盡無餘。時與人治病，應手而癒，亦不受酬。住小廟，遇匪劫，除破衲，無餘物，匪恨，以槍擊之，右額中二，右臂中一，未死，旋即癒，槍痕宛然。忽至寧波阿育王暫住，管堂師催單，則云：「我住不久，即往生西方，請慈悲！」旋告眾云：「觀世音菩薩手執銀臺，時現我前，三日內即往生。奉勸同參，老實念佛，或念菩薩，一心稱名，必定生西，佛不妄語。」至期，向管堂師言：「午後一時，我即生西。」眾以為妄。午餐如常，各殿禮佛畢，面西坐化。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】此專念觀音菩薩，得免死難，亦必生西之榜樣，故不死於小廟，而坐化名剎阿育王寺，為眾現身說法也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a26">
    </a>
    <span style="color:#333399">
     工念無間
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國具行、日辯大師，雲南會理人，幼失怙恃，贅鹽源曾氏，生二子，家貧，工雞足山祝聖寺。年二十一，率全家八人求出家，受具戒。虛雲和尚教以念佛求生淨土法門，遂屏息諸緣，一心繫念。耳聾貌醜，不識字，日種菜，夜禮拜念觀世音菩薩，間習坐，學課誦及諸經，自極精勸。旋參四大名山，回滇，適雲公重興雲棲寺，問往視眷屬否？曰：「吾不顧他矣。」問汝將何為？曰：「極勞瘁事，人不能任者，吾任之。」凡築牆、蓋房、種菜、植樹、挑石、挖土、洒掃、炊爨等苦行，行工無一刻暇，念佛亦無一刻閒也。夜開靜，禮金剛、藥師、淨土諸經，一字一拜。黎明鳴大鐘，上殿課誦以為常，未嘗寢息。偶自縫衣，或代同參縫補，一針一佛號隨之。戒期請為尊證，售衣被用物盡，設齋供眾，問何往，但笑不語。期滿，密往殿後，向西趺坐念佛，以火自焚，年三十六，形狀如生，異香遠聞。迨眾往觀，取引磬，忽倒下成灰。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】一字不識，尚於苦工時念佛無間，我輩讀書識字者，若悠忽虛度，豈不愧煞。惟自焚，未得三昧者，切勿萌此妄念，以免著魔發狂，永墮惡道。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a27">
    </a>
    <span style="color:#333399">
     閉關精修
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國常慚愧僧，印光、聖量大師，蓮宗十三祖也。陝西郃陽趙氏子，少業儒，曾闢佛，病目幾喪明，始悟前非。年二十一，出家受具戒，讀龍舒淨土文，知念佛乃了生脫死之要道，即專念佛號，工作時心不離佛。旋往紅螺資福寺，專修淨土，並深入經藏，妙契佛心。朝五臺至京，隨化聞和尚請藏回普陀，住法雨寺，勵志精修，閉關六載，以期晝夜彌陀，早證念佛三昧。徐蔚如居士等以師文鈔印行，道化遂廣，自行化他，一以淨土為歸，不離因果，不涉玄妙，皈者廿餘萬，依教奉行，得生西者亦多。且化及囹圄異類，常持大悲水米，救諸病危。嗣掩關蘇州報國寺，課餘重修普陀、清涼、峨眉、九華等山志。宿誓不作住持，不收徒眾，因緇素歸往者眾，創靈巖山淨宗道場，俾眾共修。設弘化社，印贈佛書五百萬部，佛像百餘萬幀。維護法門，中興淨宗，救濟饑貧，捐助急賑，功難思議。後移靈巖，預知時至，示眾云：「念佛見佛，決定生西。蒙佛接引，我去矣。」面西念佛坐化，年八十。荼毘，齒全存，五色舍利數千。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】祖師係大勢至菩薩再來，中興淨宗，猶常閉關精修，晝夜彌陀，我輩凡夫，豈可悠忽懈怠而不勇猛精進耶？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a28">
    </a>
    <span style="color:#333399">
     見苦念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清朗然尼師，姓沈，嘉善人。幼見嫂產難之苦，誓不嫁。尋出家淨池庵，專修淨土，閒忙無間。年七十一，謂其徒曰：「吾三月中，三夢寶池，趺坐華中，往生有分矣。」遂無疾坐逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】女人於八苦之外，多一產難之苦，身受者不覺，而見苦出家，專修淨土，即往有分，離苦得樂，其為多善根也明矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a29">
    </a>
    <span style="color:#333399">
     息妄念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國了定尼師，安徽崔氏子，幼隨父宦游吳，適黃氏，涉嫌大歸，父將處死，母私縱出家，以姿白自曬使黑，期毀容而謹行止。受戒後，閉關三年，專修淨業。壁書大紙云：「汝是何人？我是尼僧。既做尼僧，應息妄念佛。」每生妄念，及念佛倦時，便讀此紙，心即大定，念佛愈有精神。晚誨諸徒，恩威並濟，如母女焉，故皆持戒念佛甚勤謹。忽無疾而終，頗多瑞相，年七十六。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】念佛為息妄第一妙法，以一念扺制萬念，當妄念起時，高聲念佛，矻矻念，勿休歇，妄不息而自息也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a30">
    </a>
    <span style="color:#333399">
     持戒念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    晉劉遺民、仲思、程之居士，彭城人。少孤，事母孝，善老莊，為府參軍，力辭公卿引薦，往依廬山遠公。公曰：「官祿巍巍，云何不為？」曰：「晉室無磐石之固，物情有累卵之危，吾何為哉。」與清信士宗愨等百廿三人，建齋立社，同修淨業，鑱石為誓。精研玄理，兼持禁戒，著念佛三昧詩。居山纔半年，即於定中見佛金光照地。後十五年，正念佛時，見佛玉毫光照，垂手慰接。劉曰：「求佛為我摩頂，覆我以衣。」佛即為摩頂，並引袈裟以覆之。嗣又夢入七寶池，見青白蓮花，及項有圓光、胸有卍字者，指池水曰：「八功德水，可飲之。」飲水甘美，寤即異香發於毛孔，乃曰：「此吾淨土之緣至矣。」焚香拜祝曰：「願令一切有情，俱生淨土。」即與眾別，面西坐化，年五十九。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】自遠公倡修淨土，依其結社念佛往生之居士，以此老為第一人，故列於居士之首，永為持戒念佛之模範。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a31">
    </a>
    <span style="color:#333399">
     獄中念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐馬子雲居士，舉孝廉，任涇縣尉，督運糧米萬斛入京，舟沉繫獄，專心念佛，閱五年赦出，隱南陵山寺中，持一食齋。忽謂人曰：「吾因數奇，遂精持內教，今西方業成，當往生安樂世界。」沐浴更衣，端坐合掌曰：「佛來矣。」異香滿室，念佛而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】因數奇而念佛，淨業成而往生，是因禍而得福也，若更隨緣普度，化監獄為道場，則其往生品位尤高也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a32">
    </a>
    <span style="color:#333399">
     珠不去手
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋王古、敏仲居士，東都人，文正公旦之曾孫也。因其先七世持殺戒，發心放生命百萬。初究宗門中事，旋作「直指淨土決疑集」，宏揚聖教。閒居，數珠不去手，行住坐臥，修行淨業，無有間歇。官戶部侍郎，以黨禍落職，尋化去。有僧神遊淨土，見與葛繁在焉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】數珠功德經說
    <span lang="EN-US">
     ：「若有人手持數珠，雖不念誦佛名及陀羅尼者，此人亦獲福無量。」況數珠不去手，念佛無間歇耶？觀經云：「慈心不殺。具諸戒行，當上品上生。」況放生百萬耶？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a33">
    </a>
    <span style="color:#333399">
     日行一善
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋葛繁居士，澄江人。始日行一利人事，次行二事、三事，或至十事，數十年未嘗一日廢。或問何以利人？時官鎮江太守，指坐間腳踏子云：「若此物置之不正，則蹙人足，予為正之，亦利人事也。若人渴，能飲以水，亦利人事也。惟隨事而利之。上至卿相，下至乞丐，皆可以行，惟在乎久而不廢耳。」官至朝散大夫，公第私居，必營淨室，設佛像。一日，方禮拜念佛時，舍利從空而下，後無疾，面西端而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】隨事利人，淨業助行也。舍利空降，精誠所感也。人每言無錢不能做功德，或念佛無感應，可見功德不盡費錢，念佛功不唐捐，人自不關心力行耳。願即效法勉行，凡一切有利於人者，不論事之大小，身之閒忙，人之知否，力之繼否，皆當歡喜行持，委曲成全而後已。持之既熟，動即萬善相隨，無行而不善矣。以此念佛回向，往生品位必高也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a34">
    </a>
    <span style="color:#333399">
     十念回向
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋馬玗、仲玉居士，合肥人。父忠肅公亮，守杭州，慈雲式公授以淨土法門，遂全家奉佛。居士遇僧廣初，得天臺十疑論，喜曰：「吾今得所歸矣。」遂依慈雲十念回向法，行之二十餘年。後與王古往還，益精進念佛，常以放生為佛事。歷守淄川、新定，以慈惠為政。課誦經咒，日有常法。時荊王夫人夢遊蓮池，見其朝服而坐華上。嗣得疾，盥沐易衣，端坐念佛而逝。家人同夢其告曰：「吾已得生淨土上品矣。」子永逸，亦行十念，閱三十餘年。後得疾，見佛及二菩薩接引，結印示寂，香氣滿室。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】晨朝十念，雖業忙之人，亦易做到，能每日至誠如此，無不往生，於馬公父子可資證驗。因後精進念佛，且常放生，及以慈惠為政，福慧雙修，故生即神遊淨土，死得往生上品，誠居官者所宜效法也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a35">
    </a>
    <span style="color:#333399">
     日課千拜
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋王日休、虛中居士，龍舒人。舉國學進士，棄官不就，博通經史，一旦捐之，曰：「是皆業習，非究竟法，吾其為西方之歸。」自是精進念佛。年六十，布衣蔬食，日課千拜，夜分乃寢。著龍舒淨土文，自王臣以至屠酤罪惡之屬，皆以持名念佛，普勸修持。卒前三日，遍別親友，勗以精進淨業，云將有行，不復相見。至期，與生徒講書畢，如常禮念，忽厲聲念佛數聲，曰：「佛來迎我」，屹然立化。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】業報差別經云：「禮佛一拜，獲十種功德：一、得妙色身，二、出言人信，三、處眾無畏，四、諸佛護念，五、具大威儀，六、眾人親附，七、諸天愛敬，八、具大福報，九、命終往生，十、速證涅槃。」況日課千拜耶？所著淨土文，淺說曲喻，皆從博通經論，及躬行有得而來；普勸修持，最為激切懇到，讀之而不起信發心者非人也。願廣印流通，普勸禮念，同生淨土。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a36">
    </a>
    <span style="color:#333399">
     絕葷西行
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    明周楚峰、廷璋居士，雲南人。性淳朴，好念佛，治家不計有無，有輒散諸貧乏。人與語，唯笑，或謔之，詈辱之，亦笑而已。晨起，必誦金剛、彌陀經及佛號，怡然自得！嘗曰：「吾不離日用，不涉貪愛，如是而已。」年八十九，於清明上冢，決辭祖考，還，謂其婦曰：「吾將行矣，彌陀迎我，觀音勢至俱來也。」尋曰：「觀音謂我絕葷五日，可西行。」遂日食一粥一蔬，至期，沐而冠，令子弟誦佛名，自誦經畢，端坐而逝。香發於體，貌如生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】與語唯笑，密行精進也，謔罵亦笑，瞋毒已盡也，有輒施散，貪毒亦盡也。佛與菩薩來迎，尚誡絕葷五日，方可西行，足證未有日啟鸞刀，口貪滋味，而能生西者也。願以戒殺素食為急務。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a37">
    </a>
    <span style="color:#333399">
     臨終勇猛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    明聞仲子、子與、啟初、大晟居士，錢塘人。幼善病，志出生死，無意室家，歸依雲棲，受念佛法門，篤信力行。姊夫黃元孚、承惠、淨明居士，耿介違俗，孝而好施。聞奇其清苦，導歸雲棲。後嘔血，久且亟，聞又教之念佛，方苦痛，弗省，乃厲聲曰：「汝眼光落地，即今知痛者，畢竟落何處？」黃悚然曰：「將奈何？」曰：「莫如念佛。」黃曰：「汝教我念自性彌陀耶？念極樂彌陀耶？」曰：「汝將謂有二耶？」黃遽有省，即請僧設佛像，為說淨土因緣，剃髮，授沙彌戒，並為助念。自屏家屬，念佛七日，忽聞蓮華香，微笑說偈坐逝。迨憨清公弔雲棲，聞亦禮請薙髮。公曰：「佛性四大不能拘，豈毛髮可礙。親在，佛子容為不孝乎？」遂已。後病篤，自恃信力強勝，往生無難。及臨危生死之際，積習現前，心神恍惚，方知淨業未純，往生不易，乃蹶起大呼曰：「亟請知識念佛助我。」知識既集，念佛連日，仍習境紛擾，乃復呼曰：「生死根株，非他人所能拔也。」立起，穿衣盥沐，對佛燒香煉臂，哀誠懺悔，念佛徹夜無少倦。自知夙障冰消，心安神逸，淨土現前，怡然靜定，急剃髮，披袈裟，為僧伽相，別眾端坐而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】黃子病久且亟，忽承開示有省，即以一念堅決，遂能放下萬緣，念佛七日，直往無礙也。聞子雖早篤信力行，而自恃信力強勝，往生無難。及臨危積習現前，方知淨業未純，往生不易；又恃知識助念，連日無效，始悉生死根株，非他人所能拔也。憨山大師以其「臨終習境現前，詎非惡道之先見歟？何其勇猛蹶起，大呼一怒，而拔歷劫生死之根，變苦趣為淨土，豈非烈丈夫哉！斯道也，又可以音聲笑貌為之耶？」蓋恃易則怠忽，知難則猛進也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a38">
    </a>
    <span style="color:#333399">
     醫勸念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清沈啟白、中旭居士，吳縣人。少豪宕，急人之難。旋以醫名，益喜布施，貧者不取藥值，或與錢粟。年廿五，喪偶，不復娶。虔修淨業，所過僧坊、街頭、橋旁，遍書西方佛名及警策語，勸人念佛。遇病危者，輒蹙然曰：「孽深矣，力不能救，奈何！」病者涕泣固請，則曰：「惟有西方極樂世界阿彌陀佛，能至心稱念一聲者，滅八十億劫生死之罪，汝能信念否？」其人唯唯。曰：「誠如是，疾可治也。」乃下藥，每有奇驗，從而歸佛者眾。七十餘念佛而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】布施為六度之首，勸人念佛為萬行之先，病危者尤易化導，以其有怖死求生之心也。王龍舒云：「醫當自念，人身疾苦，與我無異，勿問貴賤貧富，專以救人為心，以結人緣，而積己福，冥冥中自有祐之者。若常如是存心，回向淨土，必上品生。若因人疾苦而告以淨土，易生信心。使復發大願，以廣其傳，而贖宿譴，以期痊癒，必遂所願。若天年或盡，亦可乘此願力，徑生淨土。常如是以化人，非徒身後上品往生，現世亦福報無窮矣。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a39">
    </a>
    <span style="color:#333399">
     教乞念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清楊道原、廣文居士，吳縣人。少孤，不娶，皈心淨業。歲饑，道有棄兒，輒收養至十數，長而後遣之。門有乞者，教稱佛名，即予之錢，由是乞者踵至。每語人曰：「一心念佛，求生西方，只此八字，是無上法門，更無他說。」年六十餘，得疾，念佛而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】教乞者念佛，而予之錢，是亦財法兼施，及四攝法中之布施攝也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a40">
    </a>
    <span style="color:#333399">
     居官奉佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清張蘭渚、師誠，一西居士，湖洲歸安人。少登科第，歷任封疆。巡撫江蘇，見殺業甚夥，屢出示勸戒，遇放生河，嚴禁捕魚，署中不宴客，不殺生，長齋奉佛，棲心淨土。擇前賢淨土論說，輯「徑中徑又徑」一書，普勸念佛。六旬餘，乞假歸里，靜居斗室，一意西馳。臨終，誦彌陀經畢，纔舉佛號五聲，寂然而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】富貴學道難，急功名者，以進取為先，耽逸樂者，以靜修為苦，誰肯不捨塵勞，而棲心淨土，長齋奉佛耶？居官者願以此為範。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a41">
    </a>
    <span style="color:#333399">
     由道轉佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清知歸子彭尺木、紹升、際清、二林居士，長洲人。年十八，連捷南宮，為名進士，忽自省曰：「吾未明吾心，奈何！」習道家修鍊法三年，無效。讀佛書，爽然曰：「道在是矣。」始信向佛乘，盡棄所習，專心念佛。旋受菩薩戒，斷肉食，不近婦人。嘗言志在西方，行在梵網。閉關文星閣，修一行三昧，顏曰一行居。令工繪極樂世界圖，悉本淨土三經依正莊嚴。著一乘決疑論，以通儒釋之閡。著華嚴念佛三昧論，以釋禪淨之諍。著淨土三經新論，以暢蓮宗未竟之旨。其居士傳、善女人傳、淨土聖賢錄等，隨機接引，世多傳誦。醵金萬兩，權出入息，以創佛寺，刊教典，飯僧眾，開近取堂以周窮乏，置潤族田以贍貧族，舉恤嫠會以濟孀居，立放生會以全物命，各有發願文，回向淨土。屏居蘇杭僧舍十餘年，日有課程。偶下痢，預知時至，不立後，將諸善會貲，付姪祝華，令久勿替。作偈辭世，西向念佛坐脫，年五十七。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】少登高科，不戀世榮，惟求明心，由道轉佛，正助兼修，作偈坐脫，非夙具善根，深入三昧者能如斯耶？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a42">
    </a>
    <span style="color:#333399">
     佛聲不絕
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清沈廷瑜居士，嘉興人。性端謹，事必躬親，而信口佛聲，滔滔不絕，人或笑之，皆所不顧，如是數十年，自云：「念佛愈能熟，處事愈詳明。」年七十三，示微疾，忽語家人曰：「佛來也，為我炳燭。」手自焚香而絕。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】胡蓮歸居士以「念佛愈能熟，處事愈詳明，此真動靜一如，深入三昧也。營心名利者，動云我處事紛心，無暇念佛，直至生死到來，放下空手，是誰之過與？」願猛省而急效法為要。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a43">
    </a>
    <span style="color:#333399">
     獨居念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清裴永居士，江蘇泰州人。業耕稼，性恬淡，無所好，而見善必為。幼即篤信佛法，長齋課佛名無間。旋受歸戒，行持嚴潔，未嘗缺漏。妻亦念佛受戒，雖同居一室，履踐純白。惟一女，亦茹素奉佛，嗣許出家受具戒，捨宅為庵，令妻女同修淨業，別構靜室，獨居念佛數十年。年近七旬，忽告親族曰：「吾五日後當相別矣，幸以遺蛻焚化，此身如幻，勿錯愛惜也。」至期，持名坐逝。闍維，得舍利百餘，五色晶塋。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】全家奉佛，本可同修，因女已出家，捨宅為庵，故別構靜室，獨居念佛，與妻女老死不相往來，是愛根已斷，身在家，而心已出家矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a44">
    </a>
    <span style="color:#333399">
     身痛心念
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清周光、西蓮居士，江寧諸生。性純厚，淡於名利，雖家世貴顯，無紈習。中年，長齋奉佛，日誦佛號萬聲，求生淨土。戚友相見，寒喧數語，即以淨土法門諄諄勸勉。集資重刊彌陀疏鈔，手自校讎，以廣流通。耄年，神氣矍鑠，念佛益銳。忽患疝疾甚危，而執持名號不輟。疾旋癒，人或以此稱之，則云：「我於爾時，初亦痛苦難忍，繼想身既是假，苦亦非真，況身之與心，精粗判然，彼身自痛苦，我無如彼何，我心自念佛，彼亦無如我何。始猶身心角立，漸漸只知有心，不知有身，而痛苦遂絕矣。」後念佛而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】念佛能治歷劫生死重病，況知身假苦非真，難忍能忍，不惟痛苦遂絕，且時至往生，因病危痛苦時作得主，臨終往生時自能作主耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a45">
    </a>
    <span style="color:#333399">
     覺照念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清范用和、元禮居士，錢塘人。幼習儒，事親孝，父母病，先後割肱和樂而癒。甫壯年，親歿妻亡，慨卻塵緣，習玄功十餘年，頗著效。後閱雲棲書有省，遂受歸戒，壹志堅持，乃至獸毛蠶絲，不以著體，盡棄所習，專修淨土。好善樂施，放生恤貧，不惜勞瘁。遇貧難僧眾，供養不缺。嗣掩念佛關百日，方靜息間，玄功忽現，覺天地之氣，於虛空中，縷縷然，汨汨然，從口鼻貫入，直至丹田，與己之元氣和，輕安不可言喻。頃有嬰兒長數寸，由頂門出，遊漾於前，經時許，仍由頂門入。此後，每至靜極忘念時，輒有嬰兒出入如前。初喜甚，繼轉念曰：「此非如楞嚴五十種陰魔之謂耶？若作奇特，將受群邪，念佛志在西方，聖境不現，奚以此為？」遂時覺照，正念現前，嬰兒不復出。於唯心之旨，深有契悟，信行願力，愈加純摯。常語人曰：「此生平第一險關，少不省覺，便墮旁門，故修行不可不慎也。」忽了結諸務，示子別友，念佛坐逝，殮猶頂溫，年六十三。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】曾習外道玄功，願常覺照，免墮旁門，正念現前，群邪自息。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a46">
    </a>
    <span style="color:#333399">
     密行精進
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清陳居士，遺其名，常熟世英茂才之從父也。每晨起，爇香默然，誦經課佛，風雨寒暑不間，歷有年所，家人莫之知，蓋密行也。逝前三月，自言歸期，家人以其無疾而弗信。三日前示微疾，起居如常，至期坐脫，家人環呼，乃開目略示數言。旋曰：「吾去矣」，遂瞑，體發異香三日。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】古人密行，寒暑無間，雖家人亦不知。今則沽名釣譽，一暴十寒，故念佛者多，往生者少，戒之慎之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a47">
    </a>
    <span style="color:#333399">
     用力猛厲
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清錢翼山、萬鎰居士，常熟人，業酤善飲。旋修淨業，力改前行，戒殺斷葷酒，勸母長齋念佛。一子病瘵，念佛而終，人誹笑之，奉佛如故。妻亡，處之淡然，拒勸續娶者曰：「有子而殤，續復何為，吾志在出世，豈屑屑於嗣續哉。」店屋失火，望空祝曰：「吾業應焚燒，願勿傷鄰舍。」火滅，鄰果無恙。忽患咯血疾，生死心切，念佛益厲。尋病劇，進食輒吐，戚謝鳳梧告以古德斷食見佛事，欣然曰：「有此大便宜事，吾當勇為。」即盥沐，詣佛前拈香發誓，持七日齋，出資放生，求生淨土，日夜念佛不輟，渴則噉瓜而已。問徹夜不睡，得不疲乏耶？曰：「利其不睡，得多念佛。我無病時，不得安閒，今病得閒，正好著力，何疲乏之有。」期滿，神識昏亂，大懼，合掌枕上，命燃指，謝曰：「君此時，發此願，與燃指同，不如一意西方之為愈也。」遂閉目念佛，初若勉強，用力猛厲，漸神志安定。復得助緣十數人，晝夜佛聲相續。忽見西方三聖現前，光明相好，欲踴身金臺，聞空中言：「汝身未淨。」即命香湯浴畢，三聖現如故，謂家人曰：「吾已遊淨土，見無數蓮華，吾坐其中，樂不可言！」指自身曰：「此非吾身。」旋曰：「佛盈室矣，」面西坐逝，年三十八。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】葷酒能斷，貪毒盡也。誹笑不顧，瞋毒盡也。子殤妻亡，處之淡然，愛根斷也。拒勸續娶，不屑嗣續，癡毒盡也。故能遭逆境而初心不退，纏疾苦而正念堅持，雖猶業障現前，神識昏亂，而能用力猛厲，復得助緣，卒獲瑞感金臺，神遊蓮域，洵堪示範！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a48">
    </a>
    <span style="color:#333399">
     助念得力
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國楊蓮航居士，浙江餘姚人，家貧業商。聞童覺航修業，屢往就教，解悟超群。旋與蓮社念佛，因病殺生，漸遠蓮友，後病劇，蓮友告以必死，自審亦不起，乃憬然悔，力疾詣佛前，盡情披露，投誠懺悔，復守五戒，誓不再犯。從此放下萬緣，掃除愛欲，一心默持佛號，以待報盡。蓮友知其持名功淺，先為請人助念。後兩日，蓮友亦助念，忽覺神氣清爽，夢見光明。至二更，蓮友將回家，詎知此時助念已得力，便云：「我西方尚未到，須蓮友全夜高聲助念，不可輟。」眾復高聲念佛，並時時策勵。忽頻笑云：「西方今到矣，好蓮花！好寶池！好光明！」目注佛像而逝。仍助念至體冷為度，不令家人哭泣，迄午頂門猶溫，年三十。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】持名功淺，能獲往生者，得蓮友助念之力也。助念之緊要如此，願多提倡。如無蓮友，請用念佛錄音帶助念，較為方便，亦可得助念往生之大利也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a49">
    </a>
    <span style="color:#333399">
     捨咒念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國張珍午居士，旅日學醫，兼學密宗。後患腫病，業境現前，平日持咒靈驗，此時全不得力，乃轉而念佛，始業境消滅。遂屏醫藥，一心持名。其妻勸進飲食曰：「汝勿擾我，但助我念佛，並集道友助念，我今日行矣。」道友至，同聲助念，自亦隨聲朗念，尋結印念佛而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】臨終業境現前，詎非惡道之先見耶？此時持咒全不得力，幸轉而念佛，並集道友助念，始業消往生。捨淨修密者，可為殷鑑！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a50">
    </a>
    <span style="color:#333399">
     別眾坐化
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國李華、濟華居士，江蘇如皋人。測繪學堂畢業，民初供職陸軍測量局，加入同盟會，因二次革命，事敗入獄，臨刑遇救獲釋。雖仍服務軍旅，而茹素念佛，寒暑無間。北伐後回籍，歷任縣議會議長及建設、財政等局長。廿二年春皈依印光大師，法名智脫。從此精修淨業，早晚課各誦彌陀經一卷，佛號萬聲。深研大乘經典，行解並重，宏揚淨土，勸人念佛求西方，終身不懈。來臺後，創辦臺北蓮友念佛團，撰普勸業同仁發起組織助念往生團文，提倡助念。五十一年二月廿五日念佛團定期法會，領眾念佛，午餐後講阿隬陀佛經大義，至二時五十分講畢，別眾云：「我要走了，大家好好念佛。」即於大眾佛號中念佛坐化，正三時五分，手結彌陀印，加入禪定。次日入殮，周身柔軟，面目如生，三月四日荼毘，獲舍利甚夥，年七十九。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】印光大師云：「肯助人淨念往生，亦得人助念之報。」創辦蓮友念佛團，提倡助念，即獲蓮友大眾助念往生。言教不如身教，故選定期法會時坐化，俾眾共見共信，急起直追，同生西方也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a51">
    </a>
    <span style="color:#333399">
     正助雙修
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國陳嗣鈞、子平居士，浙江定海人。肄業上海法政大學時，岳家為建天一紗廠於上海新龍華，令任董事長。十一年，二十三歲，畢業後，研究淨土經論，即決心戒煙、酒、賭、葷，長齋禮佛。廿七歲皈依天臺山興慈老法師，求受五戒，每日經商，夜即誦經念佛，求生淨土。憫眾貧病，無力醫治，即與叔父開設葆康齋，廣施醫藥；並發起成立上海貧病救濟會，代送醫院救治，期皆痊癒。廿一年故鄉大旱，即與同鄉籌運糧食，賑濟饑荒。次年颶風成災，屋多倒塌，即向救濟會請款救濟。三十八年潛離大陸，逃港轉臺。四十二年皈依道安大師，法名智乘，即為購地募建松山寺，請道公為住持，自任監院。至五十五年大殿落成，請靈根法師接任監院兼副住持，續建兩旁殿宇寮房，為為十方叢林。即自集資建淨蓮別墅於寺後，邀毛惕園居士等九人，同住共修，常領導精進佛七，求生極樂。毛為廣接初機，纂述念佛三要，即為徵印五版十萬二千冊，分贈中外，廣結淨緣。毛為自他普利，彙編淨土叢書，即為發動中外各大德、各寺廟、各大圖書館，踴躍助印或預約，盈餘之款及書，併交臺灣印經處流通續印，以廣弘揚。即於六十二年四月發心掩關三年，專修淨業，期滿出關，仍續精進。七十一年十二月四日忽示微疾，甫住醫院一週，即自回墅靜養，飲食如常。至七十二日一月四日忽停早餐，張口念佛，毛即率眾助念，至下午一時，口唇漸合，面現笑容，安詳西逝，年八十四。仍續輪流助念，迨遍身冷後，頂門猶溫。至次日下午大殮，全身柔軟。十日公祭，膚色光潤逾生，荼毘得舍利甚多。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】一生以信願念佛為正行，行善建寺為助行，所積善根福德因緣甚多也。捨報安詳，面現笑容，必見佛前來接引也。頂溫身軟，光潤逾生，舍利甚多，必上品往生，誠堪效法。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a52">
    </a>
    <span style="color:#333399">
     病益精進
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國鄔餘慶居士，浙江奉化人，忠厚淳樸。三十年來臺，經營國光汽車材料行及中立交通器材廠，頗有成就。五十六年，承同鄉導往臺北市法華寺，聽淨空法師講經，即入佛門，接受佛法薰陶，皈依土城廣欽老和尚，及水里懺雲長老，受持三皈五戒。六十七年冬，赴陽明山永明寺，受在家菩薩戒，嚴持戒律，專修淨業，堅信切願，求生西方。常供養三寶，奉事師長，布施作福，不遺餘力。與蓮友等籌建佛教淨業林於三峽橫溪，被推為林長，領眾住林共修。七十年夏，因病回寓治療，念佛益精進不懈。七十二年三月初，突患便秘，醫治無效，即住永和市中興醫院就醫，雖甚痛苦，仍心中念佛不斷。三月廿一日忽告侍疾之長子云：「爾等明日不要離開。」次日上午醫師為作全身檢查，一切正常，囑好好休養。鄔云：「我現在很舒服，謝謝你！」少頃，命季女將床頭搖起，以枕靠背，問有無不舒服？答：「沒有。」時正中午十一時，忽含笑，兩腿內縮，雙手抬起，似作盤腿合掌狀，即張口念佛而逝，年七十四。全體眷屬，均在旁高聲助念，懺雲長老與法師、居士及淨業林導師、林友等，旋亦相繼而至，共四十餘人，輪班助念，至晚六時許，全身皆冷，惟頭頂尚溫。助念至九時半，始為沐浴更衣，因四肢僵硬，長女將以熱巾敷其兩肘，忽聞袖內放出清香。次日大殮，雙手柔軟，面黑全消，容顏悅豫，勝於生前。自此或晝或夜，各眷屬常聞空中念佛之聲，至七七念佛法會止靜時，仍共聞佛聲，來自西方。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】一聽講經，即入佛門，受持皈戒，專修淨業，歷劫善根成熟也。建林共修，自利利人也。病益精進，借病潛修也。忽囑明日勿離，預知時至也。含笑合掌，必見佛前來接引也。使眷屬常聞佛聲自西來，示知已上品往生，令皆信願生西也。凡年老多病者，願效法精進為要！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a53">
    </a>
    <span style="color:#333399">
     臨終十念
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唐張善和，殺牛為業。臨終，見群牛競來索命，大恐，呼妻：「速請僧來救我。」僧至云：「經言：若有眾生，作不善業，應墮惡道，臨終至心具足十念稱阿彌陀佛者，除八十億劫生死之罪，即得往生極樂世界。」張云：「地獄至急，不暇取香爐矣。」即左手擎火，右手拈香，向西厲聲稱佛，未滿十聲，遽云：「牛去佛來，已與我寶座」，含笑而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清施靜巖，華亭人。性端謹，作事周密，為人謀，必盡心，親族多賴之。忽病刻苦甚，表兄鄭慧庵憫之曰：「弟病亟矣，何不念佛？經云：臨終十念，亦得往生。」施曰：「我恨平日未知念佛，今不能念矣，奈何！」遂大哭。鄭曰：「無妨，弟聽我念，心中想念可也。」即朗唱佛名，施亦高聲隨誦，纔數十聲，忽曰：「阿彌陀佛與諸菩薩，都在目前」，言畢而終。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】念佛不在時之久，而在信之篤。法集要領經云：「若人百歲中，懈怠劣精進，不如一日中，勇猛行精進。」故無論善惡，皆可臨終十念往生無疑也。但此係宿種今熟，方遇善知識勸令念佛，亦由以怖苦心勇猛精進之信願行力，與佛慈願力，感應道交，親蒙接引耳。否則，恐為業障所牽，善友難值，病苦所逼，正念難成。十念雖易，實難倖致，願早辦資糧為要！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a54">
    </a>
    <span style="color:#333399">
     作務念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋黃打鐵，潭州人，打鐵為生。見遊方僧至，請入奉茶，告以窮苦，求示修行之法。僧即授以「持名法門，可不花錢，不妨工作，能一生持念不輟，臨終，佛必接引往生其國，無有眾苦，但受諸樂。」黃甚喜，依教奉行，每打鐵時，念佛不絕聲。妻曰：「打鐵本辛苦，再加念佛，豈不更苦？」黃云：「是法極好，往日爐邊覺火熱，念佛則不熱，打鐵覺臂酸，念佛則不酸。」數年後，忽沐浴更衣，謂其妻曰：「我今天要回家去。」妻曰：「此非汝家，家在何處？」曰：「我家在西方。」妻笑曰：「汝去好了。」仍打鐵念佛如故。旋說偈曰：「釘釘鐺鐺，久鍊成鋼，太平將近，我往西方。」即執槌立亡，面不改容。異香芬郁，天樂鳴空，眾所共聞。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    明吳澆燭，居蘇州，澆燭為業。孑身無偶，長齋念佛，每傾油一杓，必念佛數聲，以為常。年七十餘，忽語主人曰：「吾積有薄資，本為身後計，今念佛功成，某日當往生善處，無用此矣，敬以相贈。」主人請為作福事，吳喜，引至一窖，出千金，主人為盡分諸大寺以飯僧。至期，合掌念佛坐逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清沈承先，崑山人，業木工。年七十餘，持齋念佛，專修淨土，手不停斧斤，口亦不絕佛聲。嗣知時至，三日前，遍別親友，謂將往西方，不復相見。後告家人曰：「明日當行矣。」次晨，沐浴更衣，向西趺坐念佛而終。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清陳嫗，常熟人，以紡為業，篤信佛法，隨紡車聲念阿彌陀佛，終日不絕，如是三十年。忽呼其子，曰：「汝不見空中寶蓋幢旛乎？吾其逝矣。」因拍手大笑，即沐浴合掌坐化，香氣襲人。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國賴祥麟，江西興國人，務農嗜酒。年六十餘，子夭，仍領寡媳孤孫，躬耕自食。深厭人世煩苦，思念出離，聞賴禪融居士講淨土法門，遂長齋念佛，專志往生。久則念愈純熟，雖終日作務，而念佛無間，鄰人皆以阿彌陀佛呼之，亦隨聲應曰：「阿彌陀佛。」七十餘忽足稍腫，命孫向西陳列香供，云：「西方境界甚好，汝看許多蓮華，吾今日要到西方極樂世界去。」孫云：「祖足腫，如何得去？」曰：「非身去，乃心去。」正焚香時，面西趺坐念佛而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】修淨業者，不分男女貴賤，信深則入，誠積而通。諸君雖各忙其業，未受歸戒，而作務時念佛無間，均獲功臻純熟，時至往生。凡謂事忙，無暇念佛者，願以此為法。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a55">
    </a>
    <span style="color:#333399">
     懺悔念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋吳瓊，為僧還俗，而作屠沽庖人。每殺雞鴨等物命，先云：「阿彌陀佛子，好脫此身去。」連稱佛數聲。切肉時亦念佛不輟。常教人誦經念佛。忽眼上生瘤如雞卵，始惶怖，分遣妻子，造一草庵，晝夜念佛修懺。後告村人曰：「瓊來日戌時去也。」次晚，報諸道友曰：「時至矣，好來念佛相助。」寫頌端坐，合掌念佛，忽大聲曰：「佛來也。」即化去。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】還俗犯戒，豈堪示範，但因病惶怖，即分遣妻子，念佛修懺，仍獲往生。足證靈峰宗論云：「雖誤作惡行，速斷相續心，起殷重懺悔，懺悔之力，亦能往生。」益信而有徵。凡誤作惡行者，願急起效法，慎勿自甘墮落也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a56">
    </a>
    <span style="color:#333399">
     修善念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清吳毛，青陽吳氏僕也。持齋念佛，兼修眾善。清兵渡江，吳氏合家逃避，毛獨居守，被兵七槍而死。亂定主返，毛復甦曰：「我以宿業，當
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    受豬身七次，因齋戒念佛，以七槍散怨，今佛來接引往生西方矣。」語畢，合掌念佛而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】念佛修善而慘死，如非復活自言，安知其轉後報重報為現報輕報，蒙佛接引往生耶？凡行善念佛而遭逆境者，即應省悟慶幸而更精進也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a57">
    </a>
    <span style="color:#333399">
     老實念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清王癡頭道士，直隸人。極愚，親亡乏食，困臥敝廬，無所為計。或與之錢，莫辨多寡。陳道人收為徒，令日掃地拾柴，晚課佛號數百，禮拜，炷香為度。王誦佛不成韻，每昏沉欲睡，陳以長竿擊之，曰：「汝愚昧若此，尚不知精進耶？」如是者三年，一夕呵呵大笑，陳復擊之，王曰：「今日打我不得矣。」詰其故？曰：「師枯坐十八年，不知修法，若能如我老實禮念，早生西方見佛矣。」陳奇之，而莫測所謂。翌日，登峭崖，西向合掌立化。闍維，得舍利二。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國阿幼，遺其姓氏，臺灣省臺中縣人。惟生一女，招婿入贅，因一字不識，惟老實念佛。靈山寺春秋佛七，均虔誠參加，見男女同修，均穿海青，莊嚴整齊，遂將金戒，交婿出售，希製海青，參加佛七。婿允為製，勸勿出售。迄佛七之第一日清晨，沐浴更衣，穿新海青，正燒香燃燭，蓮友阿三妹，約往打七。幼云：「汝先去，我先在家拜佛。」甫歡欣三拜，忽見三尊聖像，團團轉動，香亦隨轉，愈想愈奇，而愈看愈轉。即往邀鄰居數蓮友來看，均不見轉動，未聞回答，候回頭看時，已直立合掌，含笑歸西矣，年六十八。即為助念，並囑家屬，同聲念佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】孔子有教無類，惟上智與下愚不移。佛更慈航普渡，惟愚夫婦老實念佛。此一癡道愚婦，雖未受歸戒，而能老實禮念，皆獲合掌立化，必見佛接引，往生必矣。願自恃聰明，不屑念佛，或誤入外道，不肯念佛者，知所歸向也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a58">
    </a>
    <span style="color:#333399">
     婢妾同修
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋越國夫人王氏，哲宗從父荊王之妻也。導諸婢妾同修淨土，晝夜無間。惟一妾懈慢被擯，悔憤精進，久之弗倦，忽謂他妾云：「吾今夜當生西。」夜聞異香滿室，無疾而終。越宿，他妾告夫人云：「夜夢亡妾，令謝夫人，幸蒙訓責，得生西方，感德無量。」夫人云：「使我亦夢，乃可信耳。」是夕，夢亡妾致謝如前，問西方可到否？」妾曰：「可。」遂導前行，見一大池，紅白蓮華，大小間錯，或榮或悴。問其故？妾曰：「世間修西方者，纔發一念，此中便生一華，勤惰不同，榮悴遂異，精進者榮，至如車輪，怠廢者悴，以至殞滅。若歷久不息，念熟觀成，形消神謝，決生其中。」問我當生何處？導行數里，見一華臺，金碧照耀，妾曰：「此夫人生處，乃金臺上品上生也。」既覺，悲喜交至。後於生日，秉燭焚香，望觀音閣而立，眷屬方趨前為壽，已立化矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】念佛者纔發一念，西方便種蓮根，感應之捷如斯。人惟名利是求，念念不休，於此念佛一念，多不肯發，縱發亦易懈慢，惜無善知識隨時訓責，俾悔憤精進耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a59">
    </a>
    <span style="color:#333399">
     持齋念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宋廣平郡夫人馮氏，名法信。少多病，及歸鎮洮軍承宣使陳思恭，病益劇，向慈受深禪師求卻病方，教以持齋念佛，即信受奉行，屏葷血，去裝飾，衣掃塔衣，專修淨業。自誦經行道，起居動靜，及剎那之念，秋毫之善，一以西方為歸。旋病癒，理家事如初，亦不廢念佛。如是十年，無惰無矜，心安體健，神氣旺盛。忽書偈云：「隨緣任業許多年，枉作耕牛大可憐，打疊身心早脫去，免將鼻孔被人牽。」見者怪之，曰：「行即西歸，何怪之有。」尋臥疾，一夕，語侍者云：「吾已神遊淨土，面禮慈尊，觀音左顧，勢至右盼，百千萬億清淨佛子，稽首慶我得生其國。若宮殿林沼，光明神麗，與十六觀經所說無二無別，到者方知，非可以語汝曹也。」侍者呼恭至，語其故，乃相與合掌念佛，至明晨，右脅而逝。三日含殮，家人輒聞妙香，及荼毘，啟視，面如生時，年三十六。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】吾人終日造業，故隨業流轉，不能自主。願速持齋念佛，早求解脫，免鼻孔被人牽也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a60">
    </a>
    <span style="color:#333399">
     努力直往
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    明盧智福居士，徽州人，約己惠下，未嘗罵人。夫程季清奉佛甚虔，力營福業，盧乃竭資為助。持長齋，日課佛名三萬。後得危疾，請古德法師授五戒，諮淨土法要，遂一意西歸。夫策之曰：「百劫千生，在此一舉，努力直往，毋猶豫也。」即高聲念佛，夜以繼日，如是半月。其母及女來視疾，悉謝遣之，曰：「無亂我心。」忽睹蓮華現前，化佛垂手，身心踴躍，急索浴，西向念佛，右脅而逝，久仍頂熱，年卅九。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】愛為生死根株，臨終前母女來視，悉謝遣之，是愛根已拔，正念不亂，化佛垂手，往生必矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a61">
    </a>
    <span style="color:#333399">
     撒手便行
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清張楊氏居士，家世學佛，故自幼歸心佛法。長適張秩斯，尋受歸戒，斷除愛慾，年廿七，病劇，發願求生西方，室中供引佛像，高聲念佛。至五日，聞栴檀香，七日，瞑目，見觀音大士曰：「蓮華種子，已有半功，其半，看汝手段。」問從何處著力？答：「撒手便行。」即合掌念佛，趺坐而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】必先斷除愛慾，方能撒手便行，否則，恩愛眷戀，欲撒手而不可得也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a62">
    </a>
    <span style="color:#333399">
     勉強念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清余宗氏居士，徐州人。子昭月和尚、主揚州高旻寺，闢室迎居，思家頗切，與和尚言，輒道家事。為說苦空無常無我之法，勸母一心念佛，求生西方，弗省，遂匿不見，召之亦不往。無可奈何，遂勉強持名，苦不能繼，居三年，念稍熟，始發深信，受菩薩戒，晨夕禮拜甚虔。和尚往見，問思家否？曰：「念佛好，不思家也。」一日，坐庭前，面塔念佛，忽光開，見金色世界，光耀無際，牆壁樹林，廓然摧滅。大喜，踴身即之，倏無所睹。自此六根悄然，動靜起居，不生二念。久之，夢至一家，有婦坐蓐，驚曰：「何為至此，吾方求生西方，入胎出胎，大可畏也。」急出走，瞿然覺，晨起，以告和尚曰：「吾生緣殆盡矣，其為我集僧念佛，送我西行。」即西向坐逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】吾人念佛生疏，必先勉強而行，人一己十，人百己千，久漸純熟，成功則一。臨終前夢婦坐蓐，如非六根悄然，驚畏急走，縱入人胎，仍墮輪迴，再求生西，其可得乎？險哉！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a63">
    </a>
    <span style="color:#333399">
     坐臥向西
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國周楊慧卿居士，皈依虛雲和尚，法名寬慧，字佛智，考選部政務次長周慶光邦道居士之夫人也。籍瑞金，隨宦南京，寓蘭園，有老僧自九華來，謂：「汝累世修持，四十後必學佛有成。」後聽地藏經，瞻畫像，始證其為地藏菩薩化身也。年四十，居黔東銅江，果發心學佛，不得師，夢兩巨僧允為紹介，旋於東嶽廟觀音會，聞空中云：「皈依三寶。」即見雲遊僧寬岸，求授三皈，教持觀音聖號及大悲咒，又夢九華老僧教念彌陀經，從是日有常課，咒水發光，飲猘犬而馴良，醫眾病輒愈，活人無數。且慈愛及物，感放鵒巢簷，赤螘聽經，貓鼠相狎，信及異類。常夢美姝，或引禮佛聽經，或啟示修持，或導遊極樂，或預示避秦方向等，多徵驗，故以夢為樂。來臺後，從李炳南居士專修淨業。四十三年秋受菩薩戒，嚴淨毘尼，朝暮課畢方食寢，坐臥必西向，常見光見佛，愈高愈明，境界甚多，皆秘而不宣。五十一年秋發願誦地藏經，為母求壽，屢現燈花舍利。冬患肝癌，念佛益切，五十二年三月廿日病革，遺囑印經塑像、奉佛供養、無他語，隨眾默念洪名而逝，印堂放光冉冉上。殯時安詳柔軟。次夕即踐約，夢告同戒鄭姜性真：「已生極樂，覲見彌陀觀音。」荼毘得舍利三百餘，年六十三。三七設祭，現相空中，衣海青，覆紅蓮，令眾共見。五男二女，皆學優而仕。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】夫榮子貴，累世修持之福報也。然富貴學道難，幸蒙地藏化身授記，示夢授經，夢巨僧介受三皈，夢美姝啟示修持，及導遊極樂等，善根福德因緣甚多也。光佛常見，舍利頻降，種種勝境，戒行精進所感也。而大悲水能愈眾病，竟不自醫，欲代眾生受苦，行菩薩道耶？抑令多生宿業，一生報盡，暫嬰小苦，永享極樂耶？觀其遺囑無他語，心不貪戀也，隨眾念佛，正念分明也，捨報安詳，病苦中能作主也，及放光、示夢、舍利、現相等瑞相，上品往生無疑也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a64">
    </a>
    <span style="color:#333399">
     捨身念佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清楊媼，杭州人，年五十餘，得風疾，僵臥呻吟。僧旅亭師偶過其居，子為設齋，請入視母，媼頻蹙曰：「病甚，師有妙方，能癒我否？」師曰：「有，恐汝不肯服耳。」曰：「誠有，安肯不服。」師曰：「病從身起，身從假合，汝能捨身，病自去矣。」問捨身奈何？師曰：「汝但將身放下，一心西向念佛，阿彌陀佛是大醫王，能除一切眾生之病，但能至誠念佛者，自來救汝。」問佛果來乎？師曰：「來，但患汝念不切耳。」遂持佛名，日益懇切。居五月，語子曰：「阿彌陀佛至矣，四日後，吾將西歸。」及期，請僧十人助念，起坐向西而化。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】人之患在於有身，既能捨身念佛，病自除而往生必矣。願趁無病時將身放下，一心念佛，莫待急時抱佛腳也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a65">
    </a>
    <span style="color:#333399">
     百事不管
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清百不管老媼，失其姓，杭州人。嘗問孝慈庵道源和尚，曰：「修何法門，一生決離苦海？」和尚曰：「無過念佛，然念佛不難，難於持久。持久不難，難於一心。若能一切不管，專心持名，至誠發願往生，臨終佛來接引，脫離苦海矣。」欣然拜謝！即將家事委子婦等，自闢淨室供佛，修持其中。年餘，復往問曰：「自蒙開示，弟子棄捨家務，專事念佛，自問亦可謂久而不懈，但苦一心之難，師當有以教我！」和尚曰：「汝雖拋卻家務，而兒孫眷屬，不無廑念，此則愛根未拔，如何一心？汝今加功，先拔去愛根，將一切放下，然後能得一心也。」歎曰：「師言是也，我雖不管於身，不能不管於心，從此真當百不管矣。」遂愈加精進，愛心偶動，即默持百不管三字，以自驅除。或咨以家事，亦以此三字拒之。於是百不管之名，播於親黨間。又年餘，詣庵謝曰：「師不欺我也，弟子西行有日矣。」數日後無疾而終。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】胡蓮歸居士評云：「百不管，渾名也。推言之，由百至千，千至萬，皆所不管矣。約言之，一且不管，何有於百。能如是，而後塵緣可斷，淨業可成。嗚呼！安得世人咸如此百不管耶？」此法最妙，難得一心者，願即效法力行。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a66">
    </a>
    <span style="color:#333399">
     普願生西
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清周汪氏，華亭人。夫周文榮，家貧，遊幕遠方，客死湖北，久無音信，女工自活，長齋奉佛，撫子成立，命尋父骨歸葬，旌表節孝。晚年，念佛益虔，願父母翁姑及夫，齊生蓮界。後得疾，閉戶念佛，不問家事。臨終謂子曰：「昨夢汝祖父母、外祖父母、及汝父，均住蓮華世界。現前有五色雲，擁一蓮如舟，我即乘此往生也。」言訖而逝，室香如蘭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】夫亡而修淨業，願夫及父母翁姑，同生極樂，卒滿其願。世有青年殉夫者，徒博節烈之虛名，而失同歸安養之實益，願以此為法。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a67">
    </a>
    <span style="color:#333399">
     專求脫苦
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    民國浙江慈溪一貧婦，忘其姓，家貧子逆。一日被子罵，心苦難忍，往訴鄰僧，僧曰：「汝已知苦，何不將苦賣去？」問：「如何賣得了？」僧曰：「汝專念阿彌陀佛，求生西方，臨終佛來接去，則永離眾苦，但受諸樂，便把苦賣了。」婦曰：「我母子共房，床灶同室，床下尚有豬圈，如此邋遢，何能念佛？」僧曰：「無妨，汝在家時，祗管常念，暇時可來寺拜佛。」即依教奉行，專求脫苦，念佛無間。三年後，於將終前數月，預示子曰：「某月日我要生西，汝勿外出，為我料理後事，以盡子道。」子不信，旋又言，仍不信。前數日，忽聞異香，遍覓不知何來，始信母言是實，至期在家守候，見母沐浴更衣，端坐念佛而逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【按】以怖苦心念佛，為出苦第一妙法。如非家貧子逆，心苦難忍，豈肯專求脫苦，念佛生西耶？順逆皆方便，逆尤勝於順也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a68">
    </a>
    <span style="color:#333399">
     附錄　印光大師念佛秘訣
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    吾人心性，與佛同儔，祗因迷背，輪迴不休。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    如來慈憫，隨機說法，普令含識，就路還家。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    法門雖多，其要唯二：曰禪與淨，了脫最易。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    禪唯自力，淨兼佛力，二法相校，淨最契機。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    如人渡海，須仗舟船，速得到岸，身心坦然。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    末世眾生，唯此堪行，否則違機，勞而難成。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    發大菩提，生真信願，畢生堅持，唯佛是念。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    念極情忘，念即無念，禪教妙義，徹底顯現。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    待至臨終，蒙佛接引，直登上品，證無生忍。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    有一秘訣，剴切相告，竭誠盡敬，妙妙妙妙。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a69">
    </a>
    <span style="color:#333399">
     附錄　草庵禪師念佛訣
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    阿彌陀佛，誰不能念，而偏難念，西方極樂，誰不願生，而罕得生者，蓋念佛之人未得訣耳。教念佛而使之真切者，其唯死之一字乎？死之一字在念頭上，境緣自然冷淡，情愛亦自輕微，名利勢豪，向此處俱用不得，見聞知解，到此時卻使不行。四大各離，將何所靠，孤魂無主，安得自由。此時不見彌陀，恐逢羅剎，不生淨土，恐入驢胎。縱無惡業，亦不免人道往還。即有善因，其爭奈天福易盡。莫云自有主宰，業果所牽，誠難迴避。莫道本無生死，識心未盡，總屬輪迴。莫視此事為緩，明日之事，今日不知。莫將此事為輕，錯過此生，沉淪永劫。是一切事，無如生死大事，則事事皆不切之事。於一切時，總作臨命終時，即時時皆念佛之時。如是念佛，斯為切心，如是切心，方生淨土。須下死功夫，纔成淨業，常念死時節，方肯切心。此乃成佛之階梯，是誠念佛之妙訣也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念佛法要卷二終
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
