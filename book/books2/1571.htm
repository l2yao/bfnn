<html>
 <head>
  <meta content="text/html; charset=utf-8" http-equiv="Content-Type"/>
  <title>
   佛說大乘無量壽莊嚴清淨平等覺經講解
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      佛說大乘無量壽
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      莊嚴清淨平等覺經講解
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     律航法師著述
    </span>
    <span lang="EN-US" style='font-family:"Times New Roman";
color:#003300'>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      五重玄義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      佛學術語解釋表
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      正宗分
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      佛十號解
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      〈至心精進品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      〈發大誓願品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a07">
      〈積功累德品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a08">
      佛三十二相名稱
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a09">
      〈圓滿成就品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a10">
      〈國界嚴淨品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a11">
      〈光明遍照品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a12">
      〈壽眾無量品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a13">
      十四、十五、十六、十七等品含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a14">
      〈受用具足品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a15">
      〈超世希有品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a16">
      〈德風華雨品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a17">
      〈寶蓮佛光品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a18">
      〈三輩往生品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a19">
      〈禮供聽法品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a20">
      〈大士神光品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a21">
      〈歌歎佛德品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a22">
      卅、卅一兩品含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a23">
      〈勸諭策進品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a24">
      〈濁世惡苦品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a25">
      卅六、卅七兩品含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a26">
      卅八、卅九兩品含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a27">
      四十、四十一兩品含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a28">
      〈菩薩往生品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a29">
      流通分含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a30">
      〈聞經獲益品〉含義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a31">
      回向極樂偈
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a32">
      無量壽經講解圓滿開示
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     五重玄義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第一釋名：「佛」者覺也，覺有兩義：一覺察名覺，對煩惱障。煩惱侵害，事等如賊，唯聖覺知，不為其害，故名為覺；二覺悟名覺，對其智障。無明寢眠，事等如睡，聖慧一起，朗然大悟，如睡得醒，故名為覺。既能自覺，復能覺他，覺行圓滿，故名為佛。言自覺者，簡異凡夫；導言覺他，別異二乘；覺行圓滿，分異菩薩，是故獨此偏名為佛，此佛字專指本師釋迦牟尼佛。「說」者，陳口音陳唱，目之為說，又稱性而談，悅所懷也。大乘者，簡非小乘。「無量壽」者，命限稱壽，此佛從其壽命彰名。壽有真應二種，真即常住，性等虛空；應壽不定，或長或短。今此所論是應非真，於應壽中，此佛壽長，凡夫二乘，不能測度知其限算，故曰無量。云何得知是應非真，如《觀世音大勢至授記經》說：「無量壽佛，壽雖長遠，亦有終盡，彼佛滅後，觀世音、大勢至，次第作佛。」故知是應。「清淨莊嚴平等覺」七字，是酌採此經各譯而名之。考此經自漢迄宋，十二譯中以「無量壽」為名者七，以「平等正覺」為名者三，最初一譯名《無量清淨平等覺經》，最後一譯名《佛說大乘無量壽莊嚴經》，其中惟吳譯經名最長，計共二十字，此本係鄆城夏蓮居老居士會集各譯而成。故直合前後兩名，未動一字，既非自造，又極現成，不但無混於古本，且亦有別於諸家，一唱經名，不但十二種原本名義咸括其中，即全經大旨亦瞭然心目。不但本經，即《阿彌陀經》與《觀經》之大意，亦在其中。蓋一心不亂，心作心是，咸莫非以自己無量壽之心體，合阿彌陀無量壽之大願，以莊嚴自心，清淨自心，以期普遍平等自覺覺他而已。「經」者，外國名修多羅，此翻名綖，聖人言說，能貫諸法，如綖貫華，故名為綖。而言經者，綖能貫華，經能持籌，其用相似，故名為經。若依俗訓，經者常也，人別古今，教儀常楷，故名為常，經之與常，何相關顧，將常釋經？釋言經者，是經歷義，凡是一法，經古歷今，恆有不斷，是其常義，故得為常。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第二辨體：大乘經皆以實相為體，故欲明教體，當觀法性。夫法性者，不生不滅，不斷不常，心亦強名，土於何寄，然非心非土，而即土即心，取捨俱捐，見聞絕待，豈可橫生計較，妄說是非。略標四義，以究法源：一自他不二義、二性相不二義、三因果不二義，四生佛不二義。自他不二義者，諸佛法身，遍周沙界，全自全他，不相違礙故。性相不二義者，《大乘起信論》云：「從本已來，色心不二，以色性即智故，色體無形，說名智身；以智性即色故，說名法身遍一切處。所現之色無有分齊，隨心能示十方世界無量菩薩，無量報身，無量莊嚴。各各差別，皆無分齊，而不相妨。」因果不二義者，此經言法藏比丘，方發願已，空中讚言，必成無上正覺。又言眾生一念念佛，則是具足無上功德。當知因賅果海，果徹因源，遠同法華初發心時，即成正覺，以法性中因果不異故，究竟不可得故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第三明宗：宗是修行要徑，會體樞機而萬行之綱領也，故欲明宗趣，當知因緣不離法性。如此經言，法藏初心先聞正覺，往生三輩盡發菩提、若不發菩提心者，則信願念行四門不成安立。何謂「發菩提心？」菩提訓覺，舉要言之，當明五義：一了知諸佛不離自心，自心常有諸佛成正覺故。一了知一切佛土不離自心，自心具足一切莊嚴佛土故。一了知眾生一念佛決定成佛，一切佛念力所成故。一了知眾生發願求生淨土，決生淨土，一切大願力所現故。一了自心既爾，他心亦然，有一眾生不生淨土不成佛者，是則我土不淨我佛不成，我佛眾生，三無差別故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第四明力用：此經以帶業往生，永不退轉，一生成佛為力用，故宣說彼佛所行所成及所攝化。言所行者，說彼佛本所起願，本所修行。言所成者，說今所成法身、淨土二種之果。言所攝者，普攝十方有緣眾生同往彼國，道法化益，名為所攝。又今一切諸菩薩等，學其所行，得彼所成，同其所攝，名所攝矣。乃至具足往生正因之眾生，祇帶業生同居淨土，證位不退者，皆與補處俱，亦皆一生必補佛位，誠因上善一處，是生同居即已橫生上三土，一生補佛，是位不退即已圓證三不退。如斯力用，乃千經萬論所未曾有，較彼頓悟正因僅為出塵階漸，生生不退始可期於佛階者，不可同日語矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第五明教相：聖教不同，略要有二：一聲聞藏、二菩薩藏。今此經者，二藏之中，菩薩藏收，為根熟人頓教法輪。云何知頓？此經正為凡夫人中厭畏生死求正定者，教令發心生於淨土，不從大小，故知是頓。又藉彌陀四十八大願之所加持，能令末法多障眾生，依斯徑登不退。故當經法滅盡，此經住世百年，廣度含識。阿伽陀藥，萬病總持，絕待圓融，不可思議。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     佛學術語解釋表
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一）耆闍崛山：崛音掘，此云靈就（山名）鳥。山頂形似鷲鳥。在中印度摩揭陀國王舍城東北。如來在此廣說妙法。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二）賢劫：即是現在劫。過去莊嚴劫，未來星宿劫。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三）阿闍黎：此云教授，有五種：一出家、二受戒、三教授、四受經、五依止。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四）灌頂：灌者，諸佛大悲；頂者，上之義。菩薩初地乃至等覺，究竟遷佛果時，諸佛以大悲水灌頂，即自行圓滿，得證佛果，是灌頂義。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五）授記：佛對發菩提心眾生授於當來必當作佛之記別也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六）三摩地：或三昧，三昧地，譯曰定、等持、正定，心一境性。心念定止故云定，離掉舉故云等，心不散亂故云持。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七）陀羅尼：譯為持、總持、能遮，以各持善法不使散，持惡法不使起之力用。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八）華嚴三昧：萬行因華，莊嚴佛果，名為華嚴也。三昧者，華嚴一真法界之三昧也，故稱華嚴三昧。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九）清信士：受三皈五戒，得清淨信心之男子也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十）優曇花：此云靈瑞，花名。此花三千年開一次，佛出世喻此，俗所謂曇花一現也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十一）無央數劫：梵云阿僧祇，此云無央數。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十二）阿惟越致：或稱阿鞞跋致，即永不退轉意。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十三）伽他：此云句頌，有二種：一、通長行，二、限偈頌，三言乃至八言，必四句也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十四）俱胝：此云億，一曰十萬，二曰百萬，三曰千萬。唐三藏譯定千萬也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十五）焰摩羅界：餓鬼趣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十六）紫磨真金色：紫者色也，磨者無垢濁也，又金之精猶人之有聖也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十七）那由他：此方之億，有十萬百萬千萬之別。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十八）五逆：弒父、弒母、出佛身血、殺阿羅漢，破和合僧。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十九）漏盡比丘：即欲漏色漏無色漏三界。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二十）金剛那羅延身：此云堅固，金剛也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二一）清淨解脫：普等三昧，所住之三昧、無垢清淨、離一切之繫縛而得自在。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二二）栴檀：此云與樂，香木也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二三）南閻浮提：在須彌山南，有菩提樹，因此得名，即南瞻部洲吾人所居之處也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二四）閻浮提：即南瞻部洲，當須彌山之南方，現時吾人所居之世界。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二五）由旬：即印度舊距離之稱，其距離約為吾人一日步行之長，合中國約三萬至四萬公尺之長曰由旬。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二六）摩尼寶珠：即各色不同之寶珠也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二七）音響忍：慧心安法，名之為忍。忍隨淺深，差別為三，次列三名：尋聲悟解，知音如響名音響忍；三地以還，捨詮超實，名柔順忍；四五六地，證實離相，名無生忍；七地以上，柔順忍無生法忍。二乘斷生忍，菩薩斷法忍，諸佛斷無生法忍。無生法者，遠離生滅之真如實相理體也，真智安住此理而不動，謂之無生法忍。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二八）優缽羅花：青蓮花。缽曇摩華，赤蓮花。拘牟頭華，黃蓮花。芬陀利華，白色蓮花。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二九）滅盡定：又名滅受想定。二無心定之一。滅盡六識心心所而不使起之禪定也，乃不還果以上之聖人。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三十）兜羅綿：此云柔軟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三一）須陀洹，初果。斯陀含，二果。阿那含，三果。阿羅漢，四果。須陀洹又云預流，即初預聖流。斯陀含，此云一來果，斷欲界六品思惑，一來人間，一來天上。阿那含，斷欲界九品思惑，生五不還天。阿羅漢（為定性羅漢），此云無生，不來三界受生，斷三界八十一品思惑，神通廣大。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三二）六反：即六次之意。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三三）七覺；即念、慧、精進、輕安、喜、定、捨等聖道也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三四）邪定聚、不定聚、正定聚：十信以前名邪定聚，到十信如空中之毛名不定聚，入初住名正定聚。人有三聚：一者邪定，二者正定，三者不定。小乘法中論說不同，若依毗曇：外凡常沒，名為邪定。五停心觀、總別念處、軟頂二心、名為不定；此等有退，故名不定。忍心已上，堅固不退，名為正定。若依《成實》：外凡常沒，名為邪定。聞思二慧，行有退轉，說為不定。（五停心觀，名為聞慧，總別念處，名為思慧。軟頂已上，說為修慧）。現見法空，永不退轉，名為正定。大乘法中：善趣以前，名為邪定。善趣位中，數進數退，名為不定。習種以去，位分不退，說為正定。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三五）梵雷：梵即清淨，梵聲如雷也。八種梵聲，如彼《摩喻經》中說：一、最妙聲，其聲哀妙。二、易了聲，言詞辨了。三、調和聲，大小得中。四、柔軟聲，其聲柔軟。五、不誤聲，言無錯失。六、不女聲，其聲雄朗。七、尊慧聲，言有威肅，如世尊重，有人聲。八、深遠聲，其聲深遠，猶如雷震。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三六）泥洹道：即涅槃。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三七）鬱單：成七寶橫覽成萬物。鬱單，即北俱盧洲。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三八）五惡：五惡即殺生、偷盜、邪婬、妄語，飲酒。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三九）尪狂：尪音汪，嬴弱也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四十）煢煢忪忪：煢音窮，即單獨，無所依靠也。忪：可憐之意。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四一）自然糾舉：糾音究，結也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四二）吾般泥洹：即吾入涅槃。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四三）無礙無斷：即不即不離之意。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四四）六種震動：由神通力福德感動三千大千世界（舊譯）動、起、涌、震、吼、擊等六種。（新譯）動、起、涌、震三種取形，擊、吼、爆三種取聲。二項共六種。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四五）諸佛阿彌陀三耶三佛薩樓檀：譯言正遍知、正遍覺、等正覺等意。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四六）齎：音基ㄐㄧ，拿東西送給別人之意。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四七）暱曜：暱音ㄋㄧˋ，曜音ㄧㄠˋ。親切的光照曜著。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    <span style="color:#333399">
     正宗分
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    釋正宗者，自「大教緣起」品，至「非是小乘」第四十三品，總名正宗分。將開殊勝法門，特示顯耀。復明如來出世之因，起教之本，為令聞者生希有想，生難遭想，斷疑起信故。勸生極樂，不獨此經，特準本文，更標勝義：（一）首明法藏廣大誓願。為令行者生擔荷心，發起悲智，具普賢願故。（二）次明法藏廣大功德。為令行者真實心，廣行方便，滿普賢行故。（三）次明極樂依正種種莊嚴。為令行者生決定心，至誠回向，入佛境界，不墮疑城故。（四）次明往生正因及世間果報。為令行者生精進心，一念念佛，成就三昧，決生彼國故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     佛十號解
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一）如來：言如來者，彰其道圓。乘如實道，來成正覺，故名如來。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二）應供：言應供者，顯其滅極。證滅相應，故名為應。又證滅故，合受供養，故云應供。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三）等正覺：言等正覺者，彰其解圓，餘經中亦名正遍知也。正者是理，於理窮照，故名遍知。今言等者，是彼遍也，稱理名等。正者，還是餘經正也。言其覺者，是彼知也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四）明行足：明其行圓。明是證行。證法顯了，故名為明。龍樹說佛具宿命、天眼、漏盡，故曰三明。行是教行，戒定慧等，名之為行。此二圓具，故名為足。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五）善逝：言善逝者，明其果極。善名為好，逝稱為去。如來好去，故曰善逝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六）世間解：言世間解者，是化他智。善解世間，名世間解。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七）無上士調御丈夫：是化他能。能調物心，自調調他，調御中極，故曰無上。士者，是其人之別稱。此無上士往善方便調伏眾生，名調御丈夫。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八）天人師：天人師者，能授與法，能以正法近訓天人，名天人師。六道俱化，天人益多，以是遍舉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九）佛：佛者是其化他之德，此翻名覺，自覺、覺他，覺行圓滿，故名為佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十）世尊：言世尊者，此號是總。佛備眾德，為世欽重，故號世尊。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a05">
    </a>
    <span style="color:#333399">
     〈至心精進品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明法藏發心，亦從機感而入。我等今日聞是經已，至心回向無量壽佛，求生彼國，即與法藏比丘爾日發心無二無別，無量壽佛決定遙為授記，如世自在王所說：真實不虛故。法藏云：我發無上正覺，一切願王從此出生，一切淨土從此建立。纔發此心，極樂莊嚴一時具足。故曰至心求道，精進不止，會當剋果，何願不得。所以者何？一切法不離自心故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a06">
    </a>
    <span style="color:#333399">
     〈發大誓願品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明法藏為一切眾生而建大願。當知諸佛國土，不離眾生一念清淨心而得成立。一切眾生性本清淨，本無生死，本來常住，無餘涅槃。祇因瞥爾情生，遂成流浪，頭出頭沒，無有了期。菩薩憫之，發斯宏誓，為諸眾生破除妄執，照廓心量，現自在力，顯大威光，法性如然，非自外得。何以故？自性空寂，離諸惡趣。當知菩薩順空寂心而嚴佛土，自性妙圓，具諸相好。當知菩薩順妙圓心而嚴佛土，自性無礙，現六神通。當知菩薩順無礙心而嚴佛土，自性無住，不可斷滅。當知菩薩順無住心而嚴佛土，自性無作，無有限量。當知菩薩順無作心而嚴佛土，自性無外，譬如春風廣被萬物。當知菩薩順無外心而嚴佛土，自性無內，譬如水鏡悉現眾像。當知菩薩順無內心而嚴佛土，自性光明，如日普照。當知菩薩順光明心而嚴佛土，自性平等，如香普薰。當知菩薩順平等心而嚴佛土，故知四十八願，無一願而非眾生本具之心。即以自心還嚴自土，如水赴海，如響應聲，故法藏曰：若不爾者，不取正覺。空中即讚言：決定必成無上正覺。以不可思議之因，起不可思議之果。當知不可思議之因，即不可思議之果。有志淨土者須從此信入。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a07">
    </a>
    <span style="color:#333399">
     〈積功累德品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明法藏以無量心，發無量願，起無量行，無不一一稱真如法界。眾生無量，國土無量。菩薩隨順眾生，經不可說不可說那由他劫，入不可說不可說琩F佛土，悉以無量行海而嚴淨之。所以者何？以法界本無量故。如是嚴淨無量佛土，度脫無量眾生，而實無佛土可嚴，亦無眾生可度。所以者何？以法即非法界故，故云：以大莊嚴具足眾行；又云：住空無相無願之法，無作無起，觀法如化。斯則悲智雙融、理事無礙，故能於一切法而得自在。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a08">
    </a>
    <span style="color:#333399">
     佛三十二相名稱
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    1、足安平相     
      2、千輻輪相           3、手指纖長相   
      4、手指柔軟相
   </p>
   <p class="MsoPlainText" style="text-indent:24.0pt;">
    5、手足縵網相     6、足跟滿足相    
         7、足趺高好相     8、□如鹿王相
   </p>
   <p class="MsoPlainText" style="text-indent:24.0pt;">
    9、手過膝相     
      10、馬王陰藏相        11、身縱廣相   
       12、毛孔生青色相
   </p>
   <p class="MsoPlainText" style="text-indent:24.0pt;">
    12、身毛上靡相    
    14、身金色相          15、常光一丈相    16、皮膚細滑相
   </p>
   <p class="MsoPlainText" style="text-indent:24.0pt;">
    17、七處平滿相    
    18、兩腋滿相          19、身如獅子相    20、身端直相
   </p>
   <p class="MsoPlainText" style="text-indent:24.0pt;">
    21、肩圓滿相      
    22、四十二齒相        23、齒白齊密相    24、四牙白淨相
   </p>
   <p class="MsoPlainText" style="text-indent:24.0pt;">
    25、頰車如獅子相  26、咽中津液得上味相  
    27、廣長舌相      28、梵音深遠相
   </p>
   <p class="MsoPlainText" style="text-indent:24.0pt;">
    29、眼色如紺青相  30、眼睫如牛王相  
        31、眉間白毫相    32、頂成肉髻相
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a09">
    </a>
    <span style="color:#333399">
     〈圓滿成就品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明法藏比丘成佛「時」、「處」。曰現在西方者，不惟爾時名為現在，乃至於今以及後後無盡，同名現在，以佛壽無量故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a10">
    </a>
    <span style="color:#333399">
     〈國界嚴淨品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明國土殊勝。即前文無三惡道，及國土嚴淨等願所攝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a11">
    </a>
    <span style="color:#333399">
     〈光明遍照品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明光明殊勝。即前文光明無量，及蒙我光明等願所攝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a12">
    </a>
    <span style="color:#333399">
     〈壽眾無量品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明壽命長久。即前文彌陀壽命無量，及國中聲聞壽命和數目亦皆無能計量等願所攝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a13">
    </a>
    <span style="color:#333399">
     十四、十五、十六、十七等品含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    前列等品，明寶樹、音聲、宮觀、浴池、種種莊嚴。諸見聞者種種法樂，即前文不聞不善之名，人物嚴淨，悉見十方，宮殿池流無量嚴飾等願所攝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a14">
    </a>
    <span style="color:#333399">
     〈受用具足品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明衣食諸具，隨心化現。即前文衣服隨念，所受快樂等願所攝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a15">
    </a>
    <span style="color:#333399">
     〈超世希有品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明色身殊勝。即前文悉真金色，無有好醜等願所攝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a16">
    </a>
    <span style="color:#333399">
     〈德風華雨品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品復廣明依報，及諸法樂，以盡前意。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a17">
    </a>
    <span style="color:#333399">
     〈寶蓮佛光品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明佛身普現一切，隨方接引，為後方往生緣起。如上種種莊嚴，種種佛事，無所從來，亦無所去，如空中雲，如水中月，如畫所現像，如幻所化人，皆以佛神力故隨眾生心而出現故。當知一切眾生所有神力，本與如來無二無別，特無大願大行發起勝因，不覺不知，沈淪永劫。若能一念回光，方知家業具在，如入寶山，取之無量，如遊香國，觸處蒙薰，要須親到方休，慎勿半途而廢。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a18">
    </a>
    <span style="color:#333399">
     〈三輩往生品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明往生正因，即前文十方眾生信樂發願回向等願所攝。首言一念至心回向，即得往生。行者誠能於一念信入，何須更論種種功勳。一切眾生，流浪生死，惟此一念，更無二念。乃至發真歸元，成等正覺，惟此一念，亦無二念。《大智度論》云：行般若波羅蜜者，一念中能散十方一切如恆河沙等三千大千世界大地諸山微塵，一念之力不可思議。如是念佛，即念是佛，即佛是心，非內非外，無縛無脫。盡山河大地，十方虛空，無一芥子許，不是無量佛現身說法處。乃至離即離非，頓入如來大光明藏。經中略說等差者，為方便接引故。惟此品含義甚多，茲設問答分別明之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：上輩何以專屬沙門？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：一切眾生，由愛渴故，因有幻身；由幻身故，因有國土。捨家棄欲，愛渴淨故，幻身亦淨；幻身淨故，國土亦淨。《大般若經》云：菩薩摩訶薩志性好遊諸佛國土，應遠離出家。故知出家為淨土正因，以能遠離不淨故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：何謂發菩提心？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：《大般若經》善現言：如來常說菩提，以何義故名為菩提？佛言：證法空義，證真如義，證實際義，證法性義，證法界義。假立名相，施設言說。能真實覺，最上勝妙，故名菩提。不可破壞，不可分別，故名菩提。是知菩提心者，諸佛之本源，眾生之慧命，才發此心已成佛道，以與佛智、不思議智、不可稱智、大乘廣智、無等無倫最上勝智相應故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：既是心是佛，何須更立他佛？執相而求，反成邪道。——觀佛
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：此為初機權示方便。假彼勝緣，成我淨土。然即相非相，同歸寂滅。妙觀自在，現量無餘。所以《大集經》云：若欲成就諸佛現前三昧，隨所念處，即見如來，如取清油、清水、水晶、明鏡，用是四物，觀己面像，善惡好醜，影現分明。而彼觀像不從四物出，亦非餘處來，非自然有，非人造作。當然彼像無所從來，亦無所去，無生無滅，無有住所。菩薩亦爾。即復思維，今此佛者，從何所來？而我是身，復從何出？觀彼如來，竟無來處，及以去處。我身亦爾，本無出處，豈有轉還。如是窮盡細微，情忘分別，豁然無寄，頓徹本來，是為觀佛中道了義。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：名字性空，云何持者即得往生？——持名
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：以性空故，故得往生，若有所得，便成繫縛。眾生以有所得心，輪轉無盡。今此佛名，不從想生，非和合有，即是諸法實相，故知持名功德不可思議。然念佛不難，一心為難。直須念念分明，心心絕待，如是四威儀中，乃至上床、下床、大小便利，俱不得捨，一切是非得失愛憎，喜怒關頭，惟一佛名，了然超越。久久成熟，見思自落，三昧現前，是為念佛究竟了義。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：何謂一向專念？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：「一向」二字，約時間說，即自始至終，淨念相繼，無有間斷；約空間說，即循一個方向，照直前行，逕往西方。若行者既發菩提心，當修菩薩行，於世出世間，所有一毫之善，乃至無邊功德，以深心、至誠心，回向極樂。亦得名為「一向專念」。不必棄捨有為，乃名專念。以性遍一切處，有棄有捨，不名念佛故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：何為淨土正因？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：淨土正因有三：一者持戒：淨土資糧，全憑功德；功德之基，莫先持戒。以戒淨則心淨，心淨則土淨故。二者發願：行者須早晚向西禮拜，如朝帝王，日近日親，發深重誓，願命終時決定往生。三者修福：如《觀經》言：「欲生彼國者，當修三福：一者孝養父母，奉事師長，慈心不殺，修十善業。二者受持三皈，具足眾戒，不犯威儀。三者發菩提心，深信因果，讀誦大乘，勸進行者。」如此三事，名為淨業。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：臨終見佛，為是自佛？為是他佛？若他佛者，心外取佛，即成魔業？若自佛者，想力所成，虛妄不實，云何往生？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：自佛他佛，總成戲論，人我相忘，自他不異。諸佛法身，湛然常寂，以本願故，感應道交，即自即他，無虛無實，唯一真如，周遍法界。眾生依於業緣，幻有分段，如居屋下，不見天日。念力誠堅，幻緣斯淨，如撤蔀屋，天日豁然，任運往生，還同本得。《首楞嚴經》云：一切世間生死相續，生從順習，死從變流，純想即飛，必生天上，若飛心中，兼福兼慧，及與淨願，自然心開，見十方佛，一切淨土，隨願往生。故知眾生想力不可思議。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：前發願言，但得聞名，便獲利益，此何得往生而論？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：聞名雖獲利益，然未得往生，終非究竟，以生死未斷故。何如一念往生，直超三界，其為利益，孰可比倫。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：《觀經》下品，俱係生時積惡，末後回心。此云惟除五逆謗法，何以不同？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：如實回心，一念念佛，無不往生，以佛本願力故，但恐障深罪重，善友難逢，信願難發。日光皓皓，不照生盲，琲e滔滔，難消渴鬼，是可懼也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a19">
    </a>
    <span style="color:#333399">
     〈禮供聽法品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明諸佛稱歎，及十方菩薩往修供養受記作佛。即前文無量諸佛悉稱我名，及他方菩薩聞名得忍諸願所攝。「覺了一切法」下十二句，是為淨土正修行路。先達法性本來無我，則一切空寂，不與佛土而生違礙。次建妙願具諸功德，則一切圓成，不於自心而生限量。有志淨土者，須從此證入。世有執心是土，不信淨土者，不知由心穢故，斯現穢土，由心淨故，斯現淨土。若無淨土，應無淨心，既不疑心，何復疑土。亦有執心是佛，不肯念佛者，不知未了之心，終不成佛；未成之佛，何由了心？惟了心者，方名成佛；必念佛者，方能了心。是諸菩薩，若已授記、今授記，尚乃從一佛國，至一佛國，承事如來，嚴淨國土。爾是何人，敢逃化外？更有雖聞經法，而自鄙劣，絕意往生者，不知一稱佛名，除八十億劫生死之罪，具足無上功德。佛有誠言，安可不信？當知疑根未斷，即是罪根；信力圓時，全成福力。故云：若人無善心，不得聞此經。又云：更曾見世尊，則能信此事。大眾珍重，莫負提撕。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a20">
    </a>
    <span style="color:#333399">
     〈大士神光品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明菩薩、聲聞究竟成佛。即前文諸菩薩、天、人種種殊勝，及不更諸惡道諸願所攝。觀音、勢至二菩薩，常侍無量壽側，亦從本師轉輪。故知東西二土，交相造化，娑婆為華，極樂為果，果必因華，華不異果。何以故？諸佛菩薩，依於眾生而起菩提，依於菩提而成淨土。若無穢土，淨亦不成，以菩提心不自起故。是則不離眾生有淨土，不離淨土有眾生。淨土眾生，心心作佛；眾生淨土，念念往生。故觀音云：「誦持大悲神咒，若不生諸佛國者，我誓不成正覺。」勢至云：「攝念佛人，歸於淨土。」皆與無量壽佛同一願故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a21">
    </a>
    <span style="color:#333399">
     〈歌歎佛德品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明無量壽佛為眾說法，即前文隨願聞法諸願所攝。問無量說法為是純說一乘？為是兼說三乘？若純說一乘者，何得尚有聲聞眾等？若兼說三乘者，何云二乘不生彼國？答：純是一乘，別無三乘，豈獨佛在七寶講堂純是一乘，乃至一一花中、一一光中、風聲、水聲、諸音樂聲，亦純說一乘，更無三乘。如《妙法蓮華經》云：十方世界中，尚無二乘，何況有三。特以眾生根智有差，所聞各異，所證不同。故前文言或聞佛聲、或聞法聲、或聞僧聲、或寂靜聲、空無我聲，乃至甘露灌頂等。其得聞者，或證須陀洹果、斯陀含果、阿那含果、阿羅漢果，乃至不退轉地菩薩。具如他譯本說。是即順餘佛土，寄四果名。實在決定成佛，不取有餘涅槃，以能回小向大故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a22">
    </a>
    <span style="color:#333399">
     卅、卅一兩品含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    按三十及三十一兩品，總明菩薩所有行業，以盡前意。如是功德、如是願力、如是智慧、如是神通，不離諸佛，普度群生，為欲嚴淨一切佛土故，為欲成就普賢大願故。是諸菩薩莫非十地位中一生補處，五濁眾生，名且不聞，況乃得遇。今以念佛因緣，生彼國已，遍參知識，同覲法王，不歷僧祇，頓階不退。如此方便，希有難逢，粉骨碎身，莫酬罔極。問：諸佛各有四土，謂凡聖同居土、方便有餘土、實報莊嚴土，常寂光土，今往生者當居何土？答：蕅益大師云：若執持名號，未斷見思，隨其或散或定，於同居土，分三輩九品。若持至事一心不亂，見思任運先落，則生方便有餘土。若至理一心不亂，豁破無明一品，乃至四十九品，則生實報莊嚴土。若無明斷盡，則是上上實報，究竟寂光。據此經現果而論，既生彼土，即同居淨土亦具上三淨土，因無量壽佛勝願所攝故。無量壽佛勝願，國土嚴淨，故所以超出十方同居，百分不及一，千分不及一，乃至優波尼沙陀分亦不及一。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a23">
    </a>
    <span style="color:#333399">
     〈勸諭策進品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明世人以欲因緣，受苦無量，為令行者心生厭離，速求出苦故。如《大涅槃經》言：菩薩摩訶薩，觀諸眾生，為色聲香味觸故，從昔無量無數劫來，常受苦腦。一一眾生，一劫之中，所積身骨，如王舍城毗富羅山。所飲乳汁，如四海水。身所出血，多四海水。父母兄弟、妻子眷屬，命終哭泣，所出眼淚，多四大海。盡地草木為四寸籌，以數父母，亦不能盡。無量劫來，或在地獄畜生餓鬼，所受行苦，不可稱計。摶此大地，猶如棗等，易可窮極，生死難盡。原其所自，皆由不能一心念佛求生無欲國土，遂至從迷入迷，愈趨愈下。如來大慈悲憫，為說此經，教人斷欲因緣，一心念佛，直往西方，橫截惡道。一切世人，以欲為樂，不知是苦。智者觀之，唯苦無樂。所以者何？以有為樂，無即是苦，不知有者無所因故，以得為樂，失即是苦，不知得者失所因故。以聚為樂，散即是苦，不知聚者散所因故。以生為樂，滅即是苦，不知生者滅所因故。是知無有即無無，無得即無失，無聚即無散，無生即無滅，是名極樂，是名淨土。斯二法者，孰真孰妄？何去何從？定應自決，更莫因循，一失人身，萬劫淪墮。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a24">
    </a>
    <span style="color:#333399">
     〈濁世惡苦品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明善惡報應，如影隨形，即《觀無量壽經》教人深信因果之旨。多有愚人不信因果，諺云：種粟得糧，種蘭得香。凡事盡然，況於善惡。乃至念天得天，念佛得佛，即以一念為因，還以一念為果。何以故？十世古今，不離當念故。五惡之義，特準他經配以十惡。其一惡者，殺業所攝。其二惡者，盜貪所攝。其三惡者，婬業所攝。其四惡者，妄語、兩舌、惡口、綺語所攝。其五惡者，瞋恚、邪見所攝。反是即為五善，亦名十善。如他譯本云，諸欲往生阿彌陀佛國者，雖不能大精進、禪定、持經戒，大要當作善：一者不得殺生，二者不得盜竊，三者不得婬泆，四者不得罔欺，五者不得飲酒，六者不得兩舌，七者不得惡口，八者不得妄言，九者不得嫉妒。十者不得貪饕，不得慳惜，不得瞋怒，不得愚癡，不得隨心嗜欲，不得中悔，不得狐疑。當作孝順，當至誠忠信，當信受佛經，當信作善後世得福。奉持如是之法不虧失者，在心所願，可得往生阿彌陀佛國。十善本為天業，今以念佛因緣，回向極樂，即轉天業而成淨業。何以故？念佛之人，能轉惡業，何有天業而不能轉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a25">
    </a>
    <span style="color:#333399">
     卅六、卅七兩品含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此二品復引申前意，教人為善去惡，精心求度。世出世間，法法不同，莫不以為善去惡而為基本。淨土，即至善之地。求生淨土，乃止於至善之功。不入淨土之門，善不可得而圓，惡不可得而盡。何以故？眾生無始積習，熏染識田，結成五濁，如不淨器，糞蛆滿中，少加蕩滌，便成美食，臭穢如故。生淨土已，見佛聞法，證無生忍，既杜惡源，斯獲善本。然後回入塵勞，弘宣正教，攝諸眾生，往生極樂。是為善與人同，是謂明明德於天下。問：禪者琩扔L善，儒言至善，何以不同？答：有善之善，對惡而言名，惡既不立，善亦不居，唯一真心，遍周法界。琩F萬德，寂爾周圓，聖不可知，所過者化，無善之善，斯為至善。至如口但說空，行在有中，惡業熾然，妄稱無善，是行尸肉，是地獄渣。吾未如何，佛所不度。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a26">
    </a>
    <span style="color:#333399">
     卅八、卅九兩品含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此二品明無量光明遍照一切。極樂、娑婆同一法界，本無彼此，安有東西。山河大地，皆是眾生目眚所成，若能念入佛境界者，無量光明普周塵剎；三塗六道，同時解脫。不獨阿難，以佛威加被，得見佛身，及諸依正。即今末法眾生，但能入此法門，不離當念，疾得見佛。《華嚴經》云：諸佛一以大圓鏡，我身就如摩尼珠，諸佛法身入我體，我身常入諸佛軀。是知諸佛眾生，本來不二，名為見佛，實無見者，何以故？不可一體中互相見故。胎生者，謂處蓮胎中，經久乃開。不如化生者，即得見佛聞法故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a27">
    </a>
    <span style="color:#333399">
     四十、四十一兩品含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此二品明發願往生，須了佛智乃至勝智，方名真信，方得見佛。以一切智不離自心，無我、無我所，凡聖一如，共同此智。全信自心具一切智，本來成佛，不於心外別有信佛之心。如是回向，是名唯心淨土，疾得見佛。若於自心諸智，猶滯疑情，不免心外見佛，雖修眾善，乘願往生，不得見佛，以不契佛智故。所以《如來不思議境界經》云：三世一切諸佛，皆無所有，惟依自心。菩薩若能了知諸佛及一切法皆唯心量，得隨順忍，或入初地，捨身速生妙喜世界，或生極樂世界淨佛土中。是則了知心量，不涉程途，一切功德，具足成就。又如《寶積經》佛告淨飯王言：「一切諸法皆是佛法，於此一切法，無動無搖，無取無捨，是名陀羅尼門。何以故？一切諸法，離自性故。大王今可於此法中，而安其心，勿信於他。」時淨飯王等七萬釋種得無生法忍。世尊現微笑而說偈曰：「釋種決定智，是故於佛法，決定心安住。依於無所得，當得上菩提，曉知一切法。人中命終已，得生安樂國。面奉無量壽，無畏成菩提。」故知有決定智方能決定信，有決定信方能決定生，慎勿以疑惑心而失大利。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a28">
    </a>
    <span style="color:#333399">
     〈菩薩往生品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此品明往生菩薩不可計數，皆是如來願力所持光明所攝。所以智者大師臨終令門人唱無量壽佛，及《觀經》題目。掌讚曰：「四十八願，莊嚴淨土，華池寶樹，易往無人。火車相現，一念改悔，尚可得往生。況戒定薰修，聖行道力，實不唐捐。」言訖稱三寶名，奄然而逝。唐法照上五臺入大聖竹林寺，見文殊、普賢二大菩薩，問修行之要。文殊曰：「諸修行門，無如念佛。我於過去劫中，因念佛故，得一切種智。是故一切諸法，般若波羅蜜多，甚深禪定，乃至諸佛正遍知海，皆從念佛而生。」照云：「當云何念？」文殊曰：「此世界西有阿彌陀佛，彼佛願力不可思議。汝當繼念，當無間斷，命終之後，決定往生。」二大菩薩因與授記曰：「汝以念佛不思議故，畢竟證無上覺。若善男女願疾出離，應當念佛。」慧日泛泊渡海，達天竺，至健馱羅國。東北大山有觀音像，日乃七日叩頭，又斷食畢命為期。至七日夜，忽見觀音現紫金身，座寶蓮華，垂手摩頂曰：「汝欲傳法，自利利他，惟念西方極樂世界阿彌陀佛。」當知淨土法門，勝過諸行，他如天親《無量壽論》，馬鳴《起信論》，智者《十疑論》，以及永明、天如、楚石、蓮池諸大德，所有述作，莫不殷勤讚歎，導往西方，決無欺世誤人之事。何況我等生當像季，法弱魔強，獨力修行，豈無錯路。若復徘徊不信，深戀塵勞，如蛾赴燈，如魚處涸，曾不需時，大苦隨後。各宜猛省，無待他求。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a29">
    </a>
    <span style="color:#333399">
     流通分含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    自〈授菩提記品〉至卷終，名流通分。此經具無量壽全身，亦具一切諸佛全身，於此信入，即具一切智。故曰：聞此經者，於無上道，永不退轉。至經藏滅盡，此經獨留，眾生遇者，皆可得度。是知三乘十二分教一網全收，更無餘法。所以佛慈加被，殊異餘經，奉勸後賢，普同信受。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a30">
    </a>
    <span style="color:#333399">
     〈聞經獲益品〉含義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    聞經之益，不可思議，皆是無量壽本願力故，亦以本師威神加被故。凡有眾生遇斯經者，其所獲益，亦當如是。如云發無上菩提之心，乃至於將來當成正覺，各在當人，非為分外。即今靈山一會，不異曩時，無量法音，熾然常說。但能深信，決定往生，化導有情，普成正覺。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a31">
    </a>
    <span style="color:#333399">
     回向極樂偈
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    覺海周圓遍十虛，諸佛國土從中現，如影如響亦如電，畢竟安住常寂光。
   </p>
   <p class="MsoPlainText" style="text-indent:24.0pt;">
    歸命西方大導師，我此身心不可得，平等清淨絕思議，幻出光中一一華。
   </p>
   <p class="MsoPlainText" style="text-indent:24.0pt;">
    一一華中一一佛，普現一切眾生前，佛身無量眾無邊，交參寶網惟心見。
   </p>
   <p class="MsoPlainText" style="text-indent:24.0pt;">
    願我命終正智彰，上品蓮華生彼國，七寶堂前擊法鼓，聞中獲盡陀羅尼。
   </p>
   <p class="MsoPlainText" style="text-indent:24.0pt;">
    奏諸天樂散天華，供養百億琩F佛，於諸佛前受記已，疾滿普賢大願王。
   </p>
   <p class="MsoPlainText" style="text-indent:24.0pt;">
    還入娑婆度眾生，一彈指頃成極樂，我今念佛佛念我，我佛一體非去來。
   </p>
   <p class="MsoPlainText" style="text-indent:24.0pt;">
    須彌可碎海可塵，我此願王無動轉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a32">
    </a>
    <span style="color:#333399">
     無量壽經講解圓滿開示
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    偈曰
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    刻刻：清淨三業
   </p>
   <p class="MsoPlainText" style="text-indent:24.0pt;">
    時時：懺悔業障
   </p>
   <p class="MsoPlainText" style="text-indent:24.0pt;">
    日日：戒除嗜欲
   </p>
   <p class="MsoPlainText" style="text-indent:24.0pt;">
    月月：校量功課
   </p>
   <p class="MsoPlainText" style="text-indent:24.0pt;">
    人人：精誠團結
   </p>
   <p class="MsoPlainText" style="text-indent:24.0pt;">
    事事：勇猛精進
   </p>
   <p class="MsoPlainText" style="text-indent:24.0pt;">
    句句：消歸自己
   </p>
   <p class="MsoPlainText" style="text-indent:24.0pt;">
    處處：無非佛法
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    中華民國四十四年元月十一日（即臘月十八）
    <span>
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    比丘釋律航 敬述
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
