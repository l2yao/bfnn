
<html>
<head>
<meta http-equiv=Content-Type content="text/html; charset=Big5">
<title>雪竇遊記</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" class="Normal" bgcolor="#ffffff">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>雪竇遊記<span
lang=EN-US></span></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>斌宗法師著</span><span lang=EN-US style='font-family:"Times New Roman";
color:#003300'></span></p>
  <p class=MsoPlainText align=center style='text-align:center'><span
style='color:#003300'>一九三五年五月十五日<span lang=EN-US></span></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>余遊雪竇有三目的在焉：一、為拜訪太虛大師。二、領略雪竇風景。三、預備避暑過夏。此三者為余登遊之本懷也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>雪竇距奉化西北五十里，山為浙東名勝，寺為禪宗古剎，其山水之靈秀，岩石之雄奇，蓋早已耳聞矣！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>五月初九日，由寧波觀宗寺動身，乘人力車到鄞奉汽車站，搭十一時半汽車至溪口，約一小時到，僱挑夫代挑行李，一路風景頗佳，沿途看看山水，亦不覺行腳辛苦。計四五里，經白岩於山麓之南有蔣母墓在焉；四圍繞以青松翠竹，布置幽雅，因急欲上山，無遑進入參觀；以留下山時遊。復行數里，抵入山亭，亭在雪竇山腳，為登遊者之休憩所也。傍有靜室數間，係接待遊客之設；主事僧邀余入室小坐，茶話片晌，與之道謝辭出。僧告曰：「到雪竇尚有六七里遙，而嶺路巇嶮難行！此處有藤輿可以代步」。余答：「步行善！可以運動身體。」相與合掌作別。入山亭小憩，舉頭一望，高峰疊立雲端，口占一絕云：「幽亭翠繞午風旋，小憩清吟意自閒；頻向高峰翹首望，鐘聲遙聽白雲間」。跟挑夫上山，山路崎嶇，石磴紆迴，果然難行，振衣躡石而上。是日，適逢外國旅行團登山，裙展聯翩，男女絡繹，一路頗不寂寞。據云：夏秋二季，遊客最多，春冬少之。約四五里經寒華亭，已覺疲倦，在亭小憩，閱對聯云：「下界煙霞閒處看，上方鐘鼓靜中聞」，句工巧可讀。茶罷復行，此時身力困憊，行較前遲，經三四里嶺路，尚無休息處，心頗難之。正躊躇間，忍見一亭微露於幽林間，心為一快！遂放步行，到亭已不問如何，盡量休息。亭有御書碑，刻「應夢名山」四大字，相傳宋皇仁宗曾夢遊玆山，故賜御書以紀美之。口占二絕紀之：「爭傳雪竇景清幽，應夢名山宋帝遊；一角御碑添勝蹟，長教千古媲丹邱」。又：「水秀山靈勝虎邱，宋皇應夢此曾遊；佳名博得人間話，勒石御書萬古留」。挑夫曰：「寺將到矣！行否？」余曰：「不須作急」。曰：「天將哺矣！恐回家不及」。遂起身，曲折紆行數百步，忽然露出一座玲瓏樓閣於重巒疊峰雲樹蔥龍間，余急向挑夫問曰：「此非雪竇寺乎」？曰：「然」。不勝踴躍，奮步行約半里，到關山橋，從橋左邊小徑進，傍有一大荷池，花正盛開，燦熳奪目，馨香撲鼻，停足幽賞，大有瀟洒出塵之想！復行百餘步從一石橋過，右山林隈有一座石塔，曰：「鎮林塔」，高約丈餘，層分七級，形勢奇巧。復行數十步，遙見一座洋榭於山腹間，建築工雅，係「中國旅行社」，為遊客便利之設。過高瑛橋，不覺間寺已在目前矣！舉首一望，山門上懸一豎匾，書「四明第一山」係蔣公中正先生題，佇立四望，寺前地勢平而圓，縱橫百頃，清田數畝，雪竇寺宅其中，庭前突起一小圓岑似珠形然，有乘涼亭築其上，曰：「含珠亭」。據云：玆山風水乃「九龍含珠」故名：山勢望之儼然。四面奇峰繞寺，若合拱禮佛；成行古樹參天，如立足聽經。翠竹蒼松，無非禪意，白雲流水，滿目道風，東西二澗，濴流寺前，大小諸橋，鎖鑰山門，嵐光林影，鳥曲泉琴，至此早已心曠神怡！彷彿身出塵寰矣！猗哉！玆山有若是幽勝，寧遜天台乎？莫怪東坡以未遊雪竇為憾。夕陽將墜，不得盡量玩賞，待明日再遊乎！進入山門，「彌勒殿」三大字，早入我眼廉矣。近前閱對聯云：「池開錦鏡，峰閃元珠，對晤時坐消閒福；塔號降龍，洞名伏虎，憑弔下翹企宗風」。進入殿內，見彌勒菩薩趺坐龕中，開顏對我微笑，我亦微笑合掌向他頂禮。傍有對聯云：「雪竇為四明第一山，化蹟常留，座供人天瞻仰；龍華度三會無央眾，笑顏先展，象徵世界和平」。由殿後門至客堂給挑工資畢，入謁知客師，談幾句叢林套語，照客送茶點。洗澡畢，小頃齋堂板響，照客來招呼晚餐畢，因行腳之倦，遂上床養息，迢迢然入甜睡鄉矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>初十早，始板響起床，洗漱後靜坐至大殿鐘鼓敲畢，已四句多鐘，披衣上殿禮佛。早飯罷，智定衣缽師來訪，師去歲與余在武昌世界佛學苑結識者，小敘寒暄，頃濟靈、自念二師亦來訪，二位觀宗同參也。智師導余寺內各處視察，先到虛老法師丈室參觀，法師弘法外出，不得一見為憾！進門時見門上一題額書「聞木樨香不」？五隸字，並讀對聯云：「此身無立錐地，我願如琲e沙」。恰與法師行願相應也。室只三間，係新築者，雖小而雅，所謂「室雅何須大」。庭前布置新奇，花木深邃，幽徑幽通。古詩云：「曲通徑幽處，禪房花木深」。宛然為此寫景也。室內懸滿名人字畫，陳列珍奇古物，如虛大師到歐、美、德、法，傳教帶回之紀念物等，並智覺、明覺二國師之御賜物，如龍袍、寶缽、金蘭袈裟、玉如意<span
lang=EN-US>......。一一玩罷。次到圖書館，門有對聯云：「與幽人語自生悟，得靜者相能永年」，係福建林森先生題。館內檯几瑩潔，兩傍陳列公閱佛教雜誌書籍等。順路到大殿，先禮佛三拜後，隨意瞻觀，殿內清淨，佛像莊嚴，誠令人心恭神爽也。殿有對柱聯云：「剡川九曲，遠其源，長其流，澤及四方，地靈無極；名山應夢，盛於宋，後於清，佛光普照，民稱到今」。參禮兩傍十八羅漢畢，到法堂，堂在大殿後，藏經樓處其上，並附設圖書館在焉。庭前寬曠，花木齊整，頗有佈置，儼然一幽雅庭園也。階前有兩小池，若明鏡然，開於左右，所謂「階前兩水明如鏡」。水澄鮮可沁詩脾。並有「晉柏」，「唐梅」，蔭映庭中。相傳：柏為開山時植，梅乃建寺初栽，各以詩紀之：「形枯勢老欲蟠龍，材大能逃斤斧凶；自願出家居雪竇，大夫不受祖龍封」。又：「歷盡滄桑老幹霜，飄然種自晉元康；不同良木因材害，勁節千秋住佛堂」（晉柏）。「水肌玉骨千年老，操雪耐霜閱世深；不妻孤山和靖去，甘心禮佛住叢林」。又：「幹老祗因千載古，花開曾作上元香；清奇不羨天香艷，願住禪林壽故長」（唐梅）。堂內曠潔；中置一法座（說法台），壁間懸掛古畫聯語頗多，余最喜讀者：「丈室宵深翻貝葉，法堂日永講蓮華」。復到藏經樓、圖書館、祖堂、修證堂......略略玩畢。本欲出寺外覽諸勝蹟——因將要午餐，故各回寮休息。午後三時餘，濟靈、啟寧......諸師來邀出遊，先到含珠亭小坐，亭距寺僅數十步，在含珠林小丹岑上，與山門對峙，四面綠陰搖映，清風蕩漾。聽鳥語淡玄，真堪悅耳；看山色聳翠，可以怡神。有詩紀之：「乘涼亭築小珠岑，巒繞峰環聳翠深；鳥唱清歌風拂袖，助余詩興發高吟」。又：「茅亭小築在珠林，四面松杉滴翠深；最好靜宵移榻坐，峰頭涼月伴清吟」。徐步參觀雪竇農場、含珠林，並東西二澗，遙看乳峰、中峰、析羅、玄珠峰、象鼻。諸形勝玩畢，到青銷橋，橋距寺半里，飛架崖峽，橫鎖山門，橋下水聲琤琮，激石而流，聽之精神為之一爽。以詩紀之：「重疊峰巒一水環，飛橋如鎖鎖禪關；閒時我欲頻來此，靜聽清流激石潺」。又：「閒來散步曳節行，青鎖橋邊聽水鳴；綠樹陰濃堪小坐，蟬聲鳥語愜幽情」。由青鎖橋過，斜上妙高路，約里許，到飛雪亭，亭在危崖頂上，與千丈岩相望，可以坐看千丈瀑布，絕壁削立，萬仞懸危，瀑從突石激射而出，散而復聚，以飄白練，如墜長虹，極狀奇觀，其來源從屏山西澗，中峰東澗，穿玉龍、白龍諸洞，瀠流而下，迴旋寺前，會西水一脈合，豬象鼻山足入錦池，越關山橋，循澗出，曲折數百湍，至千丈岩，穿雲逗石，奔流而下，聲似鳴雷，狀如飛雪，雪竇以此得名（此為茲山八景之一）。在亭品茗，坐賞千丈瀑布，亭備有遊客題詠冊，即題律絕各一首以作紀念：「擊石穿雲越澗隈，凝眸喝賞倚亭台；色分青幛長虹墜，聲落寒潭驟雨催；日永崖頭噴夏雪，夜深谷口吼春雷；飛流直下高千丈，彷彿銀河倒瀉來」。又：「愛看瀑布嶺頭飛，獨自雲亭坐翠微；千丈懸崖奇可賞，暢舒望眼不思歸」。復振衣拾級向妙高路上，青松翠竹，青陰夾道，約三四里到妙高台，住僧進茶葉畢，登樓參觀，台在危巔絕頂，岩石突立若台，亭榭高聳，縹緲雲端，坐玩其上，渾疑置身兜率，真若手可以摘星攀月，低頭能使懾瞻驚魂！曠覽無際，俯瞰無涯，近巒遠峰，若兒孫羅列，老檜蒼松，似旌旗搖曳，放眼下界，田畦錯雜，星羅棋布，溪圳瀠流，蛇行帶飄，儀態萬狀，形勝千般，暢豁吟眸，曠達遊懷，真是勝不能形。樂不可說，謹以詩記之：「層台縹緲白雲端，杖策登臨境界寬；眼底諸岡羅萬象，峰頭獨立壯奇觀」。又：「探奇絕頂杖藜遊，無數青山互送留；閒立妙高台上望，風光萬里眼中收」。遙望獅子峰，形勢極像獅子伏臥於蒼茫中，儼然如活，感作一絕：「獨臥煙霞性自閒，皈依大覺護禪關；人間不少邯鄲夢！一吼何時出雪山」。斜陽返照樹杪，不容再作耽遊，遂合掌與住持僧作別，正是：「好景一時看不盡，消閒準擬再來遊」。到寺恰值齋堂板響，晚飯畢與濟靈、啟寧師等略談片晌就寢。</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>十一早濟師復來邀遊上隱潭，遂荷笠扶杖與之出遊，過「高瑛橋」，由寺南隱潭路上岔，從中國旅行社邊過，經傾蓋亭，約四五里到東巒隱潭廟，有義務學校附設其內，農村學生四五十人；係雪竇寺住持虛大師設立者。大師婆心彌切，為憫一班農童失學，誤害將來，故設此以培養之，默對大師欽佩不已。進入視察，教員可謙師殷勤接待，因他將要上課，不敢多攪，茶罷辭出，向廟後行數十步，攝衣扶杖，從石磴下約三百餘級，若天梯到懸，此係蔣委員長之新造者；而妙高路、仰止橋等亦然。雪竇得蔣公之整理，其靈勝益彰。潭在深谷絕澗中，雙崖陡峭，一虹蜿蜒，危岩四面迫繞，彷彿人在古井觀天，飛瀑千尋直下，勢若白練飄空；瀑衣濺沫如雨，聒耳瀑聲似雷；不通人語，唯聽水喧；踞石欣賞極饒幽趣，感作一律：「恰好晴空曙色開，扶筇荷笠探奇來；群峰環繞天如井，怪石嶙峋水作雷；潭畔臨風長嘯詠，崖邊觀瀑獨徘徊；眼前佳境欣難再，半日流連未忍回」。本欲順遊下隱潭，以濟師未曾到過故不果，仍循原路而歸。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>是午天氣酷熱異常，不敢出遊，唯在寺看看雜誌。晚課隨眾上殿，課誦與普通叢林稍微不同，「四生登於寶地」改唱：「四生昇於內院，三有托化兜率」，河沙下兩句同，餘改「兜率內院慈氏尊，大智大悲濟含識<span
lang=EN-US>......南無兜率內院一生補處，當來下生彌勒佛，南無......彌勒佛......」轉板「彌勒如來......」歸位跪誦，「願以此功德......上昇兜率宮，同赴龍華會，十方三世一切佛......摩訶般若波羅密」，餘者悉同。蓋雪竇乃慈氏道場，而虛大師法弘慈宗，精研彌勒教典，住持玆山，可謂殊勝因緣，而改此功課，亦可見大師崇奉之純粹，信念之專一也。</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>十二日，早粥後，復與濟師出遊，由寺後山路上約里許到行詞廟，內附設農讀校，農童四五十個，亦虛大師創辦也。參觀畢登上雪峰，三四里到奉慈寺，寺併歸雪竇，梵宇荒廢，唯住一老僧耳，無甚可觀，遂下山歸雪竇。午膳後與濟靈、自念、福善、永康<span
lang=EN-US>......等師六七人，由御書亭畔循山徑蜿蜒而下，計四五里到「觀瀑橋」，又名「仰止橋」，橋畔一座亭台，建設雅緻，亦蔣委員長之新築者。岩懸百仞，瀑瀉千丈，潭深數十尺，水澄鮮，可數游魚。由橋頭而台上，從崖畔而澗隈，徙倚自由，縱覽任意。彼不畏熱，爭探谷口深潭，觀游魚以怡性，掬清泉以沁脾；余喜納涼，獨臥橋下巨石，領清風以解慍，聽流水以披襟；繼則引領迫觀千丈瀑布，飛空掛壁，擊石穿岩，虹斂練飄，雪濺雷鳴，形極奇勝，不可語容；惟曰「好極匕匕」！嘗讀謫仙詠廬山瀑布詩云：「飛流直下三千丈，疑是銀河落九天」。此景儼然描畫眼前，不禁朗吟一絕：「崖懸千丈喝奇觀，雪濺雷鳴夏亦寒；梢立橋頭昂首望，如簾瀑布掛眉端」。玩畢由崖邊小徑尋歸，經飛雪亭稍憩，緩步歸雪竇赴晚餐。</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>十四早，與妙靜、啟寧、慈恩、體福諸師遊下隱潭，由御書亭下或循山徑或沿溪流，朝曦彌天，清氣迎人，溪光嵐影，極盡林壑雅致，鳥語泉聲，饒有幽人逸趣，沿途覽勝尋幽，計七八里到，潭寬半畝，深數丈，岩崖夾覆，空洞若屋，瀑從上飛流而下，噴濺而出，似珠簾白虹狀，其奇險遠勝千丈之上隱。余等席地而坐且休且賞。潭頂有瘦石巉岩，若脫箬筍托立盤中，所謂「石筍」者是也。山娃進茶畢，隨意遊覽，或枕石聽山禽奏曲，或倚笻看瀑布飄空，或探石筍於崖頭，或掬流泉於澗底，各盡所樂，余詩興勃發，信口朗吟：「尋幽何處去，來探隱潭深！石瘦崖生筍，泉淙澗奏琴；倚筇看噴瀑，枕石聽鳴禽；此境欣難得，披襟發朗吟」。興盡由上隱潭路歸。噫！雪竇如斯佳境，天緣有分，當再來遊也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>余這次之遊雪竇，可謂稱性而遊，比之遊金、焦、廬山、九華<span lang=EN-US>......等樂不遜焉。然余以三目的遊雪竇，而遊雪竇亦得三感想者：一、虛大師為佛教領袖，現代高僧，而教弘慈宗，鍚卓名山。二、雪竇為浙東名勝，禪宗古剎，而得菩薩應化，高僧住持。三、彌勒為當來下生，一生補處，托名山以顯瑞，得高僧而傳道，夫豈偶然哉？可稱天造地設。而余得遊玆山，非三生有幸乎？蓋山有高僧聖蹟，其名益著；僧住名山弘聖教，其德更彰。菩薩蹟應名山，法付高僧，其聖普被，斯寧易得哉！虎溪三笑，尚傳為千載佳話，此三者寧不傳為萬古奇事乎？雪竇之美好山水，豈可獨樂而不為一般未遊者告？是以不揣鄙陋而作此遊記者也。</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>（附註：本來，大師的遊記文稿很多，可惜昔年在觀宗寺時，所有的稿件盡被火焚失，本篇是由『弘化月刊』抄錄過來的，附玆紀念。）</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<!-- Begin of Hotrank Counter - DO NOT MODIFY -->
      <script language="JavaScript"
src=""></script>
<!--
---- End of Hotrank Counter - DO NOT MODIFY -->
</font></font></font><a href="http://www.bfnn.org"><img src="../books/sign.gif" width="300" height="30" border="0"></a> <!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
