<html>
 <head>
  <meta content="text/html; charset=utf-8" http-equiv="Content-Type"/>
  <title>
   文昌帝君戒淫寶訓
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      文昌帝君戒淫寶訓
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    文帝垂訓曰：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    吾奉金闕
    <span>
    </span>
    至尊之命，於每月寅卯日，按行酆都地獄，考定天下有眾生之犯罪事實，見夫黑籍如山，皆是世人一生孽案。其間作惡多端，惟淫惡之報，天律最嚴。姦人妻女，玷人閨門，在地獄中，受苦五百劫，方得脫生，為騾為馬。又五百劫，乃復人身，為娼為妓。設謀造計，姦宿寡婦尼僧，敗人操履，在地獄中，受苦八百劫，方得脫生，為羊為豕，供人宰殺。又八百劫，乃復人身，為瞽為啞。以卑亂尊，以長亂幼，敗壞綱常，在地獄中，受苦一千五百劫，方得脫生，為蛇為鼠。又一千五百劫，方得人身。或在母胎中死，或在孩抱中亡，畢竟不享天年。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    更有造作淫書，壞人心術，死入無間地獄，直至其書滅盡，因其書而作惡者，罪報皆空，方得脫生。淫書之為害，不可勝數。常有名閨淑媛，識字知文，或綠窗晝靜，或青夜燈闌，展卷視之，魂搖魄蕩，不禁慾火之焚，遽成奔竊之行，致節婦失節，貞女喪貞。更有聰明子弟，秀而有文，一見此書，遂起慾想。或手淫而不制，或目挑而苟從。小則斲喪元陽，少年夭折。大則瀆亂倫紀，不齒士林。若夫巧作傳奇，當場演出，教習嬖童，備示淫態，亂人清操，不可勝數。質其根由，皆淫書所致。奈何士子以夙世之慧根，握七寸之筆管，不思有功於世，積福於身，徒造無窮之孽，干上帝之怒，自蹈於冰淵火坑而不恤，深可悲也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
