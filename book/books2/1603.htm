<!DOCTYPE html>
<html>
<head><meta charset="utf-8"/>
<meta content="text/html; charset=utf-8" http-equiv="Content-Type"/>
<title>
   圓瑛大師文集—贊辭
  </title>
<style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
<link href="../books/book.css" rel="stylesheet"/>
<viewport content="width=device-width, initial-scale=1.0"/></head>
<body background="../books/textbackground.jpg" class="Normal" lang="ZH-TW" link="blue" vlink="purple">
<div class="book" style="layout-grid:18.0pt">
<p class="MsoPlainText" style="text-align:center">
<strong>
<span style="font-size:36.0pt;font-family:標楷體;color:#FF6600">
      圓瑛大師文集—贊辭
     </span>
</strong>
<strong>
<span lang="EN-US" style="font-size:36.0pt;font-family:標楷體;
color:#FF6600">
</span>
</strong>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-align:center">
<span style="color:#003300">
     圓瑛大師著
    </span>
<span lang="EN-US" style='font-family:"Times New Roman";
color:#003300'>
</span>
</p>
<p class="MsoPlainText" style="text-align:center">
<span style="color:#003300">
     洪啟嵩
    </span>
<span style="
color:#003300">
     、黃啟霖主編
    </span>
<span lang="EN-US" style='font-family:"Times New Roman";
color:#003300'>
</span>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-align:center">
<span lang="EN-US">
<a href="#a01">
      觀世音菩薩聖誕
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a02">
      釋迦佛誕紀念
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a03">
      七塔寺韋馱菩薩前卜選方丈禱告文
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a04">
      南京佛教發刊詞
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a05">
      七塔報恩佛學院創刊辭
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a06">
      頌藥師如來聖誕辭
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a07">
      顯親寺則悟禪師行述
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a08">
      印光大師像贊
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a09">
      南京毘盧寺芳田老和尚像贊
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a10">
      達修和尚像贊
     </a>
</span>
</p>
<p class="MsoPlainText" style="text-align:center">
<span lang="EN-US">
<a href="#a11">
      弘化月刊題辭
     </a>
</span>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a01">
</a>
<span style="color:#333399">
     觀世音菩薩聖誕
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    觀世音菩薩者，大悲經云：此菩薩有不可思議威神之力，已於過去無量劫前成佛，號正法明如來。以大悲願力，為欲安樂一切眾生故，倒駕慈航，復入生死苦海，現菩薩身，隨機赴感，無處不周，千處祈求千處應，苦海常作渡人舟。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    楞嚴經菩薩自述，因地發心，修證之法云：過去恆河沙劫，於時有佛出世，號觀世音如來，我於彼佛，發菩提心。（梵語菩提，此言道，即發大道心，上求佛道，下化眾生也。）彼佛教我，從聞思修，入三摩地；彼佛教我，從耳根修證。大凡眾生耳根，都是聞出去，聞世間種種音聲，分別好聽不好聽，而生憎愛之惑；依惑必定造業；依業必定受生死苦報。是為順聞出流，背覺合塵，循塵流轉，則耳根即是生死結根也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    彼佛教菩薩，不要聽出去，要聽進去，是為反聞入流（入法性流）。背塵合覺，背世間之聲塵，合本有之覺性。但從聞中，提起正智，思察能聽聞者是誰，時時參究修習。是則聞思修三慧具足，念念回光返照，照自己能聽聞之聞性。聞性即是真心，即是本人之佛性。佛教其做離塵照性工夫，觀照功深，自可得入三摩地（梵語三摩地，此言正定，即是證耳根圓通。），則耳根即是涅槃妙門也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    菩薩證耳根圓通之後，得身口意三輪不思議業。身業能現種種神通，一身現無量身，於無量世界，教化眾生，令得返迷歸悟，救度眾生，令其離苦得樂。口業能說種種妙法，或說世間法，或說出世間法，普令信解修持，各得其益。意業能鑒種種機，應以何身得度，即現何身；應以何法得度，即說何法，法必契機，自在成就，是為三十二應，入諸國土，故觀世音名號，遍及十方世界。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    菩薩大悲願力，救拔眾生苦惱，十方眾生，受諸苦惱，供養恭敬菩薩，一心稱念菩薩名號，菩薩即時觀其音聲，尋聲救苦，令得解脫。此娑婆世界，是五濁惡世，苦難最多，菩薩悲心更切。又此界眾生與菩薩之緣最深，故菩薩常遊娑婆，拔濟群苦。如法華經普門品云：「或諸眾生，受諸苦惱，或遭水火風三災之難，或諸鬼難，或刑戮難，或伽鎖難，或冤賊難，一心稱念，菩薩名號，皆得即時感應，脫離眾難。」
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    或有眾生，多諸貪欲、瞋恚、愚癡，畏墮地獄、餓鬼、畜生三途惡報，若能常念觀世音菩薩名號，則以念力，對治欲心。仗威神消除業障，便得離貪；以念力降伏瞋機，仗慈風掃除恚熱，便得離瞋；以念力破除癡暗，仗正見滅除邪執，便得離癡。能令眾生，化貪瞋癡三毒之心，永斷三途惡因。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    或眾生無有男女，心生怖畏，年老無人奉事，宗支無人承繼，常念恭敬菩薩，便生福德智慧之男，端正柔順，眾人愛敬有相之女。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    或眾生持念觀世音菩薩名號，未念現住世間諸法王子，（即菩薩之別稱，佛為法王，菩薩是法王真子，能紹繼佛位故。」恐其功德不勝，菩薩自釋云：我一名號，與彼眾多名號無異。以上是名十四無畏力，布施眾生，令一切眾生，或遭諸難，或多三毒，或無男女，或持名號，一一皆令離諸怖畏。菩薩又得四種不思議力：
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    第一不思議，能現眾多妙容，能說無邊祕密神咒，或慈或威，或定或慧，救護眾生，得大自在，又名觀自在菩薩。今南京毘盧寺十一面觀音，即能現妙容之一，慈威定慧，諸相具足，巍然屹立，妙應難思。如能恭敬供養，禮拜稱念者，無不蒙益。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    第二不思議，菩薩云：「故我妙能現一一形，說一一咒，其形其咒，能以無畏，施諸眾生，因德立名，故又稱施無畏菩薩。」
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    第三不思議，菩薩云：「由我修習，本妙圓通，清淨本根，所遊世界，皆令眾生捨身珍寶，求我哀愍。」本妙圓通，即耳根圓通。本妙者，由根性本具實相妙理，起觀照妙智，以妙智反聞自己能聞之聞性，一根既得反妄歸真，彼六根一時清淨，一切無著，故能令眾生捨離貪著，將自身珍寶施供。法華經無盡意菩薩，聞佛稱揚觀世音菩薩功德，即解自己嚴身，眾寶珠瓔珞供養，即其證也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    第四不思議，菩薩能於十方世界，供養諸佛，以種敬田；又能於無量眾生，布施財法無畏，以種悲田。皆由修證圓通，無作妙力，自在成就，又稱普門示現神通之力，饒益法界眾生。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    觀世音菩薩，現為西方極樂世界阿彌陀佛左輔大菩薩。極樂國中眾生，純是大丈夫相，無有女人，世間多人以觀世音菩薩為女身者，非也。世亦有繪畫香山觀世音，魚籃觀世音者，乃是觀世音示現女身，即三十二應，應以女人身得度者，即現女人身之類。如若念觀世音菩薩名，想觀世音菩薩像，當觀男身，切莫作女身觀。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    觀世音，觀字當讀去聲，乃是智觀之觀，不是眼觀之觀，世人多讀平聲者錯也。今將菩薩之名，作二種解釋：觀是能觀之智，世音是所觀之境。按楞嚴法華二經解釋，能觀之智是同，所觀之境有別。楞嚴經是約菩薩自己修證工夫立名，以能觀照之智，不照所聞世間聲塵；但回光返照，照能聞世間音聲者是誰，即是從聞思修，做禪觀工夫，背塵合覺，旋彼聞聲之妄聞，復歸聞性之真聞，自然得入三摩地。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    法華經，是約菩薩果上利生妙用立名，以能觀照之智，照見世間眾生，稱念菩薩名號音聲，即時尋聲救苦，令在苦難眾生，稱名得救；或疑菩薩是一，而十方眾生受苦惱厄難，同時稱名求救者無量，云何一身，能應多求？答曰：此以凡夫情見，眾生力量，測度菩薩境界，難免有疑，而菩薩修成圓通，便得無作妙力（不假作意思量），自在成就。「一身不分而普現，萬機咸應以無違。」不前不後，普感普應，如一月在天，影現眾水，月無映水之意，水有現月之心，自有不期然而然者，菩薩普門示現，亦復如是。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    菩薩既如是不思議神通之力，不思議慈悲之德，一切眾生，應當常念，恭敬供養，不獨可以消災解厄，併可增福開慧，滅妄證真，菩薩利生功德，說不能盡，請看觀音靈感錄，自知菩薩恩逾父母，德被群生也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a02">
</a>
<span style="color:#333399">
     釋迦佛誕紀念
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    今日夏歷四月初八日，是
    <span>
</span>
    釋迦牟尼佛降生二千九百五十八年，聖誕良辰，今日開演說會，乃將紀念二字，分作三部，一紀念佛恩，二紀念佛道，三紀念佛德。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    （一）紀念佛恩者：佛在因地，即發大願，願求佛道，度脫苦眾生故。迨功圓果滿，說法度生，垂教天下，如大夜之明燈，重病之良藥，苦海之慈航。何謂大夜明燈？眾生無明深厚，障蔽心光，如在大夜黑暗之中，全無正大光明之行。世界機關團體，有非法之行為者，目之黑暗機關。唯佛教學說，啟人解悟，能破無明之黑暗，故喻如大夜之明燈。何謂重病良藥？眾生我執堅固，障無我理，如染重病一般，全無安樂之狀態，故世人妄認四大之身為我，求我的衣食，求我之財產，求我的眷屬，半生碌碌，備受辛苦，若遇逆境，苦惱逼迫，無異重病。惟佛教發明，諸法本無我，這個軀殼，乃是地水火風四大合成，不要妄執為他吃苦，這等學說，就是起重惡病之良藥。何謂苦海慈航？眾生生死纏縛，輪迴諸趣，頭出頭沒，不得出離，為墮苦海，故世人受老病死苦煎迫之時，每每呼人，救我救我，如溺水求救相似。惟佛教教人，斷除貪愛，眼耳鼻舌身意六根，對色聲香味觸法六塵之境，不起貪愛之惑，惑既不起，業則不生，生死之因既斷，生死之果自離。如世間既無種子之因，種下地去，那埵釧狴秅妒G呢？既此教人，斷除貪愛之法，就是度生死苦海之慈航。佛有如是之恩，故當紀念。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    （二）紀念佛道：紀念佛道者，念佛所證無上菩提之道清淨圓滿，一真無為。蓋佛之所證，即是我們人之所具，大地眾生，個個是佛，佛道未嘗欠缺絲毫，祗因迷真執妄，妄起分別，埋沒於塵勞煩惱之中，猶幸雖迷不失。蓋佛道不離眾生日用中，儒教有云：「道不遠人」，禪宗有云：「時時佛出世，念念佛成道。」當年
    <span>
</span>
    釋迦佛從摩耶夫人右脅降生；我們時時有佛，從六根降生：眼見色時，佛從眼根生，耳聞聲時，佛從耳根生，鼻嗅香時，佛從鼻根生，舌談論時，佛從舌根生，身穿衣時，佛從身根生，意知法時，佛從意根生；正當根境相對，如鏡照像，智照分明，不起分別，念念復本心源，即是念念佛成道，人能不昧本具佛性，即是紀念佛道。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    （三）紀念佛德者：念佛慈悲平等，普度眾生，不分同類異類，一視同仁。慈者與眾生之樂，悲者拔眾生之苦，平等而普濟之，較之人類博愛範圍，更見廣大。若定限人類，但只愛人，而不愛物，則其愛不博，亦不平等。惟佛德無私佛智究竟，了知十類眾生，皆具有如來智慧德相，不但同類不可傷殘，即異類尤宜憐憫，不可以強欺弱，橫殺眾生，自取果報。人能推此慈悲兩字，以覺世導民，使人人都存慈悲之觀念，都存慈悲之事實，自可挽回劫運，成就清淨莊嚴之世界矣。圓瑛甚願社會人人能紀念佛恩、佛道、佛德，是真紀念也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a03">
</a>
<span style="color:#333399">
     七塔寺韋馱菩薩前卜選方丈禱告文
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    伏以十劫童真，內祕菩薩之行；三洲感應，外現將軍之身。仰叩
    <span>
</span>
    天慈，俯垂昭鑒！爰有七塔報恩禪寺眾等至誠叩禱，護法韋馱尊天菩薩座前。切念佛門秋晚，世道日非，欲期法化以昌隆，端在住持之選舉。人能宏道，道不遠人，不得其人，安云乎道？蓋荷擔大法，非駑馬之力所勝；運載群生，豈羊鹿之車能事？必行解相應，宗說俱通，庶緇素咸欽，人天共仰。但某等肉眼罔知去取，初選五人。惟天聰洞悉聖凡，重卜一位。伏願，不負靈山咐囑，衛教安僧。全憑天將威神，摧邪輔正。三番拈卜為定，一寺興敗所關。眾等無任懇禱之至！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a04">
</a>
<span style="color:#333399">
     南京佛教發刊詞
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    夫我佛釋迦牟尼，應機出世，如杲日麗乎中天；乘願利生，似陽春回於大地。群昏爍破，萬象光華，其裨益於世間者，豈言思之所能及耶！溯自道場睹明星，成正覺，「三歎奇哉，一切眾生，具有如來智慧德相（三明六通十四無所畏十八不共法等）。祗因妄想執著，不能證得；若離妄想，則無師智，自然智，一切顯現。」初四句，明真本有；次二句，明妄為障；後四句，明修得證。離妄想三字，即是修行之法。妄想即離，則真智自顯矣。又初四句，明眾生本來是佛；次二句，明迷之而為眾生；後四句，明若能返迷歸悟，斷妄證真，則一切眾生，皆能作佛。所謂如來為一大事因緣故，出現於世，為開示眾生佛之知見故；出現於世，為令眾生悟入佛之知見道故，出現於世，良有以也。厥後五時說法，權實攸分，理事雙明，性相無礙，皆不離乎此。迨鶴樹潛輝，慈光東照，金人應夢，聖教西來，自此九流濟濟，值寶筏於迷津，異學炎炎，蔭茲雲於火宅，累朝崇奉，四眾皈依，非有莫測之事功，可能若是哉！南京佛教於梁朝為最盛，明季亦復中興，於今雖受時局之影響，以佛教深入人心，而信仰力行者，固不乏人。如毘盧寺創辦僧學，廣開法會，敦請法師，宣揚佛理，居士界華業嵩、朱繼林、趙默愚、孫榮喜諸居士，所辦佛教往生蓮社，教養孤兒，工讀並重；傅近秋醫師、張錦南居士等，賑濟僧尼，並苦難民眾等；皆能實行佛教大乘慈悲救世之旨，此皆南京佛教現時好現像。他如苦志潛修之僧尼，一心信佛之士女，日益增加。深望我佛教四眾教徒，同負如來使命，同發菩薩行願，智悲並運，解行相應，將見佛日重輝，法輪大轉，世界和平，人民利樂，此圓瑛所馨香禱祝者也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a05">
</a>
<span style="color:#333399">
     七塔報恩佛學院創刊辭
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    超九界以獨尊，踞一乘而無上者佛也。降跡閻浮，誕生印度，應機示現，說法利生。其學理之淵宏，宗旨之純粹，久為東西各國學者所公認，於亞洲有偉大之史蹟。溯自金人應夢，聖教西來，白馬馱經，慧光東照，歷千餘載，賢哲繼起，宏宗演教，代不乏人。降及叔季，去聖時遙，正法寢衰，科學發達，指佛教為迷信，視僧儕為廢民，其故皆由缺乏僧才，宏揚大法，致使聖教晦而不彰；則佛學院之設，固不容緩也。夫樑棟巨材，端資水土之力，陶冶眾器，必由模範而成，佛法人才，亦復如是。七塔報恩禪寺，為浙東古剎，甬上叢林，慈運老人中興以來，百廢俱舉，茲欲培植僧材，荷擔佛法，闡揚大乘，普利人群，故有報恩佛學院出世。經云：「假使頂戴恆沙劫，身為床座遍三千，若不說法度眾生，是則不名報恩者。」圓瑛頻年諸方宏法，未與諸生晤對一堂，但望既為佛子，自當愛惜光陰立志學佛。從聞而思，從思而修，從修而證；依此學佛之途徑，一往直前，他日解行相應，品學雙優，堪為人天師範，續佛慧命，報佛深恩，是所厚望！今者院刊行世，爰述數語，以示忻忭之意云爾。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a06">
</a>
<span style="color:#333399">
     頌藥師如來聖誕辭
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    夫十方世界無量，而清淨國土亦復不一。然與娑婆眾生夙有深緣者，則莫過極樂之與琉璃。蓋二方教主，皆以往昔因中願力，成就依正莊嚴，舉凡有緣眾生，均得攝受。故我世尊，應正等覺，遊化諸國，欲令眾生捨穢趨淨，離苦得樂，特開方便之門，而說對機之法，順眾生厭穢欣淨之心理，而說藥師彌陀二經，琉璃極樂二種淨土，凡有信願專切，持經持名之眾生，資糧既備，未有不隨樂求，而得往生者。但古今大德弘揚西方淨土者，代有其人，而信樂東方琉璃世界者，則寥若晨星。是知藥師之功德，不獨利益於往生，即現生之中，亦可消災獲福，轉難成祥。古德云：何人無病，藥師當先，有識皆迷，光王第一。誠哉是言，可不信歟！況曼殊禮問婆伽，親宣如是因緣，豈三乘中所常見乎？當知十二之大願，三重之行門，願雖廣設，唯事持名；行縱多端，務消業障，纔舉佛名兮，萬德彰而靈光自靈；豁明心地也，三業空而煩惱自融。念佛即是念心，生彼不離生此。以是觀之，則極樂與琉璃名雖有二，其實一也。華嚴云：十方諸如來，同共一法身。但隨眾生意樂有別，故說有東西淨土之不同耳。茲因恭逢
   </p>
<p class="MsoPlainText">
    藥師如來聖誕，際此良辰，吾儕為佛子者，自應傾心提倡。我佛世尊大悲指示之方便捷徑，使海內善信士女，知極樂之外，尚有琉璃，均為眾生安身立命之處；彌陀之外，更有藥師，同是接引慈悲之父。如至心信樂，有願求生者，臨命終時，彼藥師如來，遣八大菩薩親來迎接，往生彼國，即能見佛聞法，得悟無生，種種利益，自在受用。倘有眾生，志願求生西方者，即令八大菩薩送至極樂。若欲廣讚功德，窮劫難盡，惟願各界善信速起信心，依信發願，依願立行，他日願行成就，得生琉璃世界，舉福則福同廬舍，論壽則壽媲彌陀，化性土於塵塵，現法身於剎剎，依因感果，念佛成佛，夫復何疑？有志於斯者，望其勉諸！庶不負釋迦之悲心，與藥師之宏願也。圓瑛不敏，謹撰片言，藉申頌祝，併資勸請云爾。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a07">
</a>
<span style="color:#333399">
     顯親寺則悟禪師行述
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    師諱印明，號朗智，則悟其字也。俗籍浙江湖州，父母俱長齋奉佛，垂老乏嗣，乃禱之觀音大士，越歲生
    <span>
</span>
    師，天資俊秀，髫齡即聰慧過人，葷不入口，秉性恬靜，見沙門佛像，輒踊躍歡喜，殆亦夙善根力之所流露歟！年十五，至杭州北天目山，見法苑莊嚴，僧規整肅，熏發出世之心，遂辭親祝髮，依江蘇宜興縣顯親寺仁智律師，受具足戒，三壇圓滿，遍叩諸方，撥草瞻風，祗圖見性。初住明州天童七塔諸剎，次止鎮江金山寺，後參毘陵天寧寺冶開和尚，閱七寒暑，頗有會心處。復游心教海，澈法流之源底，明自性之本來，乃知宗教不二，遂息向外馳求，單提向上一著，仍返金山，依解起行，常勤精進。時機既至，龍天推出，嗣顯親之法印，闡淨土之家風，禪淨雙脩，行解相應，是即永明所謂有禪有淨土者也。至癸丑歲，淨業既成，世緣已畢，端坐念佛，合掌而逝，神棲樂國，當不疑矣。世壽四十有三，僧臘二十有八。師與余宿緣深厚，己亥歲天寧邂逅，一見如故，共究宗乘，偕就講肆，心一見同，猶如水乳。然相處既久，所知頗詳，其嗣法門人松林，求撰行述，然 
    師之深本難思，密行叵測，固非余智力之所及也。因略述梗概，以示景仰之忱云爾。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a08">
</a>
<span style="color:#333399">
     印光大師像贊
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    法身無相，至道無名，清淨本然，不可思議。而我大師於無相中現相，於無名中立名，提倡淨宗，引導後學，大作夢中佛事，臨終現瑞西歸，實為徹悟大師之後第一人也。收放自如，去來無礙，娑婆印壞，淨土文成；且道正恁麼時，如何與大師相見□耳？忽然突出金剛眼，親見圓明妙法身。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a09">
</a>
<span style="color:#333399">
     南京毘盧寺芳田老和尚像贊
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    漪歟芳公，出家之雄。慧根宿植，早悟苦空，飄然脫俗，撥草瞻風。祗圖見性，參向上宗。於大徹堂，迫到山窮水盡；轉過身來，覿面親見主翁。承紹毘盧法印，兩度建樹宏功。垂老退居精進，坐斷三際始終。我今緬懷道範，握管如睹慈容。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a10">
</a>
<span style="color:#333399">
     達修和尚像贊
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    生而穎異，不觸葷腥，髫齡入道，寂寂惺惺。潛身佛國，葆守童真，精脩禪觀，造詣湛深。瑯琊兵燹，對境愴神，矢志中興，為法為人。悍勞忍苦，恢復叢林，寶幢傾折，悲悼莫名！
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<a name="a11">
</a>
<span style="color:#333399">
     弘化月刊題辭
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    夫道在人弘，非人無以弘道；化以機應，非機何由應化。是以我佛釋迦牟尼如來，道成曠劫，早證常身，為度眾生，還垂近跡。於兜率陀天，觀機下降；在迦維衛國，方便受生。為一大事因緣，出現於世，具三十二妙相，殊勝超倫，現優曇花，作獅子吼，天上天下，惟我獨尊，覺自覺他，圓成佛果。一期施化，頓漸分演於五時；三藏遺言，結集流傳於萬古。是謂大覺世尊，垂不朽之業，成無盡之益也。我印光大師，法王真子，乘願利生，現比丘身，脩淨土行，信願持名，三資具足，戒定慧學，一念全該。其自行化他，道惟一貫，即欲攝此界眾生，同心念佛，同歸淨土。並有文鈔行世，言言真實，事事切要，皆從平常日用中說起，家庭社會上做起，佛法世法，融成一片，誠為末世之津梁也。復創辦弘化社，流通經典，提倡佛學，師之事蹟，詳如別傳。世之景仰大師者，遂有永久紀念會之組織，意甚善也。並發行弘化月刊，以繼大師之志。夫我佛教海洪深，淺智者莫能探其底；義天朗耀，上根者可以見其高。是以慈光東照，聖教西來，雖歷千有餘年，佛化仍未普及社會者，其故何在？即在弘化之人才與機關乏少，致令光明之佛教，晦而不彰。今者弘化月刊出世，發揚教指，覺世牖民，將使慧日重輝，大光普照，吾知背塵合覺，得意忘言者，大有人在。因綴以辭曰：
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    文字般若，通達實相，紀念大師，弘化為上。
   </p>
<p class="MsoPlainText" style="text-indent:24.0pt;">
    輾轉覺他，度人無量，同發菩提，惟道是尚。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
</div>
<span color="#FFFFFF" size="2">
<span color="#FFFFFF" size="2">
<span color="#FFFFFF" size="2">
<!-- Begin of Hotrank Counter - DO NOT MODIFY -->
<script language="JavaScript" src="">
</script>
<!--
---- End of Hotrank Counter - DO NOT MODIFY -->
</span>
</span>
</span>
<a href="http://www.bfnn.org">
<img height="30" src="../books/sign.gif" width="300"/>
</a>
<!-- Start of StatCounter Code for Default Guide -->
<script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
<noscript>
<div class="statcounter">
<a href="http://statcounter.com/shopify/" target="_blank" title="shopify
analytics">
<img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
</a>
</div>
</noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1">
</a>
</body>
</html>
