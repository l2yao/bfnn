<html>
 <head>
  <meta content="text/html; charset=utf-8" http-equiv="Content-Type"/>
  <title>
   佛教各宗大意序輯第二種—印度佛教史綱
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      佛教各宗大意序輯第二種
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      —印度佛教史綱
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     黃懺華居士編述
    </span>
    <span lang="EN-US" style='font-family:"Times New Roman";
color:#003300'>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      一 結集法藏
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      二 第二結集
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      三 第三結集
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      四 小乘二十部之分立
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      五 迦膩色迦王朝之佛教
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      六 大乘之興起
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     印度佛教史綱
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     一
     <span>
     </span>
     結集法藏
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    涅槃經言釋迦佛將入涅槃時，以無上正法付囑摩訶迦葉。西域記傳佛既涅槃，摩訶迦葉，慮法藏斷絕，選取聖弟子中已證無學果者千人，共詣耆闍崛山畢缽羅窟，結集法藏。以阿難隨侍如來，多歷年所，多聞總持，有大智慧，命集素呾纜（經）藏。優波離持律明究，眾所知識，命集毘奈耶（律）藏。迦葉自集阿毘達磨（論）藏。此結集以迦葉為僧中上座，因謂之上座部。其不得預迦葉結集之眾學無學數百千人，更於窟外結集，別為素呾纜毘奈耶阿毘奈耶阿毘達磨雜集禁咒五藏。此結集凡聖同會，因謂之大眾部。又智度論傳文殊彌勒，將阿難，於鐵圍山間，集大乘三藏為菩薩藏。或傳大乘經由廣慧菩薩結集。又佛地經論言傳法菩薩結集。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    法藏之結集，經論所傳不同，僧祗律傳大迦葉與千比丘俱，詣王舍城，至剎帝山窟，集有三明六通德力自在從世尊面受或從聲聞受二部比尼者五百人，結集法藏。先命阿難集四阿含及雜藏，次命優波離集比尼藏。五分律傳大迦葉與大比丘僧五百人俱，至王舍城，先命優波離誦比尼藏，次命阿難誦修多羅藏。善見津傳大德迦葉大德阿菟樓馱，將五百比丘，往王舍城，於先底槃那波羅山邊。講堂，結集法藏。先命優波離出毗尼藏，次命阿難出法藏。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又阿育王傳。傳迦葉共五百羅漢至畢缽羅窟，撰集經法。先命阿難說修多羅藏，次命優波離說毗比尼藏，迦葉自說摩得勒伽藏。十誦律傳摩訶迦葉共五百比丘，安居王舍城外精舍，先命優波離誦毗尼藏，次命阿難誦修妒路藏及阿毗曇藏。四分律傳大迦葉與大比丘僧五百人，皆是阿羅漢多聞智慧者，往王舍城，共論法毗尼。先命優波離集毗尼藏，次命阿難集修多羅藏及阿毗曇藏。後長老富羅那聞訊，與五百比丘往王舍城，欲豫在其次聞法。大迦葉以此因緣，集比丘僧，為此比丘，更問優波離乃至集為三藏。智度論傳大迦葉與千人俱，到王舍城耆闍崛山中，結集經藏。先命阿難集修妒路藏，次命優波利集毗尼藏，後復阿難集阿毗曇藏。毗尼母經傳摩訶迦葉於王舍城耆闍崛山竹林精舍，集五百大阿羅漢，結集經藏。命阿難先集毗尼藏，次集修妒路藏，後集阿毗曇藏。尊者富蘭那與其徒眾五百羅漢聞訊，往王舍城，語摩訶迦葉，亦欲得聞。摩訶迦葉即向富蘭等，出集法藏因緣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又增一阿含經序品傳迦葉集四部比丘八萬四干眾，命阿難結集法寶，契經一藏，律二藏，阿毗曇經為三藏，方等大乘義玄邃及諸契經為雜藏。撰集三藏及雜藏傳，傳大迦葉於摩竭國僧迦尸城北，集八萬餘眾，命阿難盡集諸經以為一藏，律為二藏。大法三藏，諸異法合集眾雜，復為一藏。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又分別功德傳諸方等正經皆是菩薩藏中事，先佛在時，已名大士藏。阿難所選即今四藏是也。合而言之藏。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又菩薩處胎經傳大迦葉集諸羅漢，八億八千眾，命阿難，菩薩藏集著一處，聲聞藏亦集著一處，戒律藏亦集著一處，阿難最初出經第一胎化藏第二中陰藏，第三摩訶衍方等藏，第四戒律藏，第五十住菩薩藏，第六雜藏，第七金剛藏，第八佛藏，是為經法具足。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    已上經論所傳法藏之結集，雖有二藏三藏四藏五藏等別，而無界內界外窟內窟外之分。真諦三藏部執論疏傳迦葉令阿難頌四阿含，集為經藏。令富婁那誦阿毗曇，名對法藏。令優波離誦毗奈耶，名為律藏。此時乃有無量比丘，來欲聽法，迦葉不許，令住界外，各自如法誦出三藏，有阿羅漢，名婆師婆，為大眾主，教授諸人，界外之眾，其數既多，故時皆號為多眾也。界內之眾，迦葉上首。世尊自說迦葉為上座，佛滅之後為弟子依，故時皆號為上座也。西域記傳分窟內窟外二部，如前所云。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a02">
     </a>
     二
     <span>
     </span>
     第二結集
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    異部宗輪論述記言王舍城之結集，雖有二處，人無異諍，法無異說。佛涅槃後一百年，毗舍離城諸跋耆比丘，遠離佛法，行得受金銀等十事，時有長老耶舍，慨跋耆比丘所行非法，非難之。遂生異諍，分為東西二部，面部多耆舊，袒耶舍。東部多少年，袒跋耆。相持不下，於是長老離婆多集東西二部於毗羅耶女所施園，共論法毗尼，而多亂語，乃於二部中各求四人，檢校律藏，就十事一一問答。卒由長老薩婆迦摩斷十事非法。時諸大德，更相謂言，應事結集。乃誦出法藏及毗尼藏，如迦葉初集法藏無異。於八月月得集竟。此結集與會者凡七百比丘，故名七百結集，又名七百集法毗尼。跋耆比丘眾，別於一處結集佛法，是名大眾結集，而稱前者為上座結集。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a03">
     </a>
     三
     <span>
     </span>
     第三結集
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛涅槃後百餘年，摩竭陀國阿育王命世，統攝瞻部，為轉輪王。王初心乖佛法，舉情卒暴，後翻然改悔，深生信悟，盡力弘通佛法。即位第十七年，眾僧集眾六萬比丘，目犍連子帝須為上座，選擇知三藏得三達智者一千比丘，於華氏城雞園寺，結集法藏，九月日竟。時蒞會者皆上座部，大家部不與，此結集北方不傳。結集後遺大德末闡提等，各持佛法，往罽賓犍陀羅吒等國中豎立。佛法之光明，照耀於廣袤數百里。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a04">
     </a>
     四
     <span>
     </span>
     小乘二十部之分立
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛涅槃後一百年間，佛法一味和合，但有上座大眾之名，未分異見。一百年後，當阿育王時，有大天論師，立新義，作五事頌，佛法大眾，因共議大天五事不同，分為兩部。昔時界外結集之苗裔，多朋大天義，取昔名，稱大眾部。其翻大天義者，多昔時界內結集之苗裔，亦取昔名，上座部。是為小乘根本部執。後即於此第二百年，大眾部中流出三部，一一說部，二說出世部，三雞湚部。次從大眾部中又出一部，名多聞部。後大眾部中復出一部，名說假部。第二百年滿時，有一外道，亦名大天，於大眾部中出家受具，多聞精進，居制多山，與彼大眾部僧，重詳議前大天五事，有可不可。因茲乖諍，分為三部，一制多山部，二西山住部，三北山住部。如是大眾部，本末合有部。其上座部，二百年來，一味和合。至三百年初，有少乖諍，分為兩部。一說一切有部，亦名說因部。二即本上座部，後移入雪山，轉名雪部。後即於此第三百年中，從說一切有部，流出一部，名可住弟子部即舊犢子部，次此犢子部，復出四部，一法上部，即舊曇無德部。二賢胄部。三正量部。四密林山部，後說一切有部，又出一部，名化地部。次此化地部，復出一部，名法藏部。三百年末，說一切有部，又出一部，名飲光部，至四百年初，說一切有部，又出一部，名經量部，亦名說轉部。如是上座部，本末合有十一部。是為小乘二十部。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    依南方所傳，佛涅槃後一百年至二百餘年間，大乘上座二部，展轉流出二十二部，本末合有二十四部。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a05">
     </a>
     五
     <span>
     </span>
     迦膩色迦王朝之佛教
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛涅槃後第四年，北天竺迦膩色迦王應期撫運，王風遠被，殊俗內附。王篤信佛法，弘宣佛道，為四海法王，與阿育併稱。幾務餘暇，每習佛經，日請一僧，入宮說法，而諸異議，部執不同。王用深疑。無以去惑，以問脅尊者。尊者答以諸說皆正，隨修得果，佛既懸記，如折金枝。王復問諸部立範，熟為最善。尊者答以諸部之中，莫越有宗，王即令集此部三藏，遂選聖僧四百九十九人，以世友尊者足成五百人，并推為上座。於是五百聖眾，先造十萬頌鄔波第鑠論，釋素呾纜藏。次造十萬頌毗奈耶毗婆沙論釋釋毗奈耶藏。後造十萬頌阿毗達磨毗婆沙論。釋阿毗達磨藏。既結集已，以赤銅為鍱，鏤寫論文，石函緘封，建窣堵波（塔）。藏於其中。先是王伐中天竺，得馬鳴大士以歸，大興佛法。馬鳴智慧淵鑑，。有功德日之稱。大毗婆沙之結集，馬鳴筆受之，為製文句。經北天竺弘通大乘，導利群生，造有大莊嚴論經，佛所行讚，十不善業道經，六趣輪迴經，尼乾子問無我義經等。其中尼乾子問經，提法空要領，談因緣生法俗有真無，為法性宗之要籍。世稱馬鳴造大乘起信論，或云地論師造。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a06">
     </a>
     六
     <span>
     </span>
     大乘之興起
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛涅槃後初五百年間。全印所弘傳者，唯小乘為盛，大乘久湮聞於世，七百年時，龍樹論師，於南天竺出興。摧伏外道，廣明大乘，徑是摩訶衍教，光宣於五天竺。佛典稱其入龍宮齎華嚴經。開鐵塔，得大日經等密藏。依般若經，造無畏論中論十二門論等，說諸法皆空不可得之法門。又於大智度論十住毗婆沙論中，說淨土教義。為顯密八宗之祖師。其弟子有提婆龍智二人。提婆承龍樹中觀法門，造百論，宣揚一切皆空之妙理。龍樹承真言密教，為密宗第四祖。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    當大乘教興隆時，小乘教亦頗有鉅製，就中如世親論師之俱舍論，所立義本薩婆多，說一切諸法實有，然時朋彼經部之義。又訶梨跋摩論師之成實論，簡取諸部最長之義，見明人法二空，
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛涅槃後九百年間，無著論師，於北天竺興。後於中天竺，承彌勒論師瑜伽法門，造大攝乘論顯揚聖教論阿毘達磨集論等，廣說法相唯識之妙理。其弟世親論師，初於薩婆多部出家，妙解小乘。後就無著遍學大乘義，造唯識三十論唯識二十論等，集唯識教義之大成。千一百年間，護法論師出興，深解世親之學，造論釋三十唯識，張如幻有義。同時有清辨論師，承龍樹中觀之宗旨，造掌珍論等，闡畢竟空義。於是摩訶衍教，分為中觀瑜伽二宗。中觀則俗有真空，體虛如幻。瑜伽則外無內有，事皆唯識。護法門下有戒賢，清辨之門下有智光，同住中天竺那爛陀寺，據空有二義，各標宗旨。旋轉為大乘密宗之金胎二部。至佛涅槃千三百年後，外為回教所蹂躪，內有婆羅門教之復興，佛教遂趨衰滅。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
