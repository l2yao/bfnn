<html>
 <head>
  <meta content="text/html; charset=utf-8" http-equiv="Content-Type"/>
  <title>
   佛說盂蘭盆經講義
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      佛說盂蘭盆經講義
     </span>
    </b>
    <b>
     <span lang="EN-US" style="font-size:36.0pt;font-family:標楷體;
color:#FF6600">
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     圓瑛大師著
    </span>
    <span lang="EN-US" style='font-family:"Times New Roman";
color:#003300'>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      佛說盂蘭盆經
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      盂蘭盆供儀規
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      自序
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      《佛說盂蘭盆經》講義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     佛說盂蘭盆經
     <span lang="EN-US">
     </span>
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    西晉三藏竺法護譯
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    聞如是，一時佛在舍衛國，祗樹給孤獨園，大目犍連始得六通，欲度父母，報乳哺之恩。即以道眼，觀視世間。見其亡母，生餓鬼中，不見飲食，皮骨連立。目連悲哀，即以缽盛飯，往餉其母。母得缽飯，便以左手障缽，右手搏食。食未入口，化成火炭，遂不得食。目連大叫，悲號涕泣，馳還白佛，具陳如此。佛言：汝母罪根深結，非汝一人力所奈何。汝雖孝順，聲動天地、天神、地祗、邪魔外道道士、四天王神，亦不能奈何。當須十方眾僧威神之力，乃得解脫。吾今當說救濟之法，令一切難，皆離憂苦。佛告目連：十方眾僧，七月十五日，僧自恣時，當為七世父母，及現在父母，厄難中者，具飯百味五果，汲灌盆器，香油錠燭，床敷臥具，盡世甘美，以著盆中，供養十方大德眾僧。當此之日，一切聖眾，或在山間禪定，或得四道果，或在樹下經行或六通自在，教化聲聞緣覺，或十地菩薩大人，權現比丘，在大眾中，皆同一心，受缽和羅飯，具清淨戒，聖眾之道，其德汪洋。其有供養此等自恣僧者，現世父母六親眷屬，得出三塗之苦，應時解脫，衣食自然。若父母現在者，福樂百年；若七世父母生天，自在化生，入天華光。時佛敕十方眾僧，皆先為施主家咒願，願七世父母，行禪定意，然後受食。初受食時，先安在佛前，塔寺中佛前，眾僧咒願竟，便自受食。時目連比丘，及大菩薩眾，皆大歡喜。目連悲啼泣聲，釋然除滅。時目連母，即於是日，得脫一劫餓鬼之苦。目連復白佛言：弟子所生母，得蒙三寶功德之力、眾僧威神之力故。若未來世，一切佛弟子，亦應奉盂蘭盆，救度現在父母，乃至七世父母，可為爾不？佛言：大善！快問。我正欲說，汝今復問。善男子，若比丘比丘尼、國王太子、大臣宰相、三公百官、萬民庶人、行慈孝者，皆應先為所生現在父母、過去七世父母。於七月十五日，佛歡喜日，僧自恣日，以百味飯食，安盂蘭盆中，施十方自恣僧，願使現在父母，壽命百年無病，無一切苦惱之患，乃至七世父母，離餓鬼苦，生人天中，福樂無極，是佛弟子修孝順者。應念念中，常憶父母，乃至七世父母，年年七月十五日，常以孝慈，憶所生父母，為作盂蘭盆，施佛及僧，以報父母長養慈愛之恩。若一切佛弟子，應當奉持是法。時目連比丘、四輩弟子，歡喜奉行。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【報父母恩咒】南無密栗多哆。婆曳娑訶。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    【贊】神通尊者。滿缽呈親。食才入口火炎身。號泣莫能伸。聖教敷陳。享薦伏慈尊。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     盂蘭盆供儀規
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    盂蘭會啟。普度門開。恭迎三寶降臨來。一一坐花台。唯願慈哀。受我妙香齋。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無齋供養菩薩摩訶薩。（三遍）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無常住十方佛。南無常住十方法。南無常住十方僧 。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無本師釋迦牟尼佛。南無藥師琉璃光佛。南無當來下生彌勒尊佛。南無過去覺花定自在王佛。南無清淨蓮華目佛。南無多寶如來。南無寶勝如來。南無妙色身如來。南無廣博身如來。南無離怖畏如來。南無甘露王如來。南無阿彌陀如來。南無世間廣大威德自在光明如來。南無佛說盂蘭盆經。南無大願地藏王菩薩。南無大悲觀世音菩薩。南無護法諸天菩薩。南無伽藍聖眾菩薩。南無歷代祖師菩薩。南無蘭盆會上佛菩薩。南無古往自恣緣覺聲聞僧。南無大孝目犍連尊者。南無三界聖凡幽顯尊神。（三遍）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無薩縛怛他哦哆。縛嚕枳帝。唵。三跋囉三跋囉吽（二十一遍）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無蘇嚕婆耶。怛他哦哆耶。怛侄他。唵。蘇嚕蘇嚕。缽囉蘇嚕缽囉蘇嚕。娑婆訶。（七遍）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此食色香味。上供十方佛。中供諸聖賢。下及六道品。等施無差別。隨願皆飽滿。令今施者得。無量波羅密。三德六味。供佛及僧。法界有情。普同供養。（一遍）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    唵。哦哦曩。三婆縛。襪日囉斛。（三遍）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五果百味。香色清新。自恣會上獻能仁。願親出沉淪。普濟幽冥。沙界布陽春。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無普供養菩薩摩訶薩。（三遍）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以此蘭盆供善根。報答父母劬勞恩。存者福樂壽無疆。亡者離苦得超升。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四生九有諸含識。八難三途苦眾生。各各悔過洗瑕疵。盡蒙慈濟出沉淪。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    <span style="color:#333399">
     自序
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    夫寄跡塵寰，鑄形父母，懷胎十月，乳哺三年，咽苦吐甘，誰無劬勞之德？移乾就濕，曷禁罔極之恩，古人有言曰：百行孝為先，立身孝為本，誠哉是言乎。嘗聞於人曰：釋氏割愛辭親，毀形脫俗，斯誠不孝之徒，罪何可逭？余曰：子祇知其孝之小者，而不知其孝之大也。舉世皆然，何怪於子。以其但知今生父母，而不悉累生父母。今生父母，理宜盡孝。累世父母，可不行孝乎？然累世親緣，改形易報，未了生死，不出輪迴。我等既無宿命之通，何由得識？人間天上，此界他方，出沒萬端，升沉片刻，俄焉而天，俄焉而人，俄焉而修羅畜生，俄焉而餓鬼地獄，彼其呼號痛苦，宛轉饑虛。我雖不見不聞，彼必求拯求救，其或鞭驢出血，誰知吾母之悲，牽豕就屠，焉識乃翁之痛，而釋氏之出家修道，朝暮課誦，拔濟三途，茹素終身，不忍殺食。若有道行，能令慈親，了生脫死，離苦得樂，四恩總報，三有均資，其為孝也大。彼徒知甘旨之供，口體之養，其為孝也小。如我佛釋迦牟尼，為太子時，因觀我及眾生，老病死苦，無法解決。一日於北花園晏坐，忽有淨居天人，化現比丘，圓頂赤足，身披袈裟，手持錫杖，從太子前徐步而過，威儀濟濟，道貌雍雍。太子見而異之，問曰：子為誰？所修何行？答曰：我乃比丘，修出離生老病死苦之行。太子心喜，欲請示修法。時比丘振錫，騰空而去。太子遂立志出家修道。夜半逾城，青山斷發，棄捨金輪王位，現作比丘，脫珍御之服，著弊垢之衣，五載參方，六年苦行，時節既至，佛道堪成，故於臘八，夜睹明星，忽然悟道。世出世法，靡不了知，悟明生老病死，原由愛欲而生。因愛生欲，因欲受身，有身則老病死苦，相續不斷，捨生趣生，窮劫莫脫，故佛制比丘，嚴持禁戒，心身不淫，斷除貪欲。苦因既斷，苦果自無，此身不有，則老病死苦，不離而自離矣。本利生之弘願，以先覺覺後覺，說法四十九年，度生無量數眾。為報親恩，上升忉利；為母說法，令獲勝益。豈僅今世親恩得報，即累世父母之恩，咸蒙報答矣？夫此出家者，詎非其為孝也大矣哉。綜觀我佛，一生事蹟，唯以大覺利生，犧牲一己之富貴利樂，以身作則，不貪王位，不執家庭，化小我而成大我，天下為公，捨苦因令種樂因，平等解脫。其心理革命之偉大精神，報答親恩之無上大孝，非佛陀者，其誰能為之乎？圓瑛五齡椿萱失蔭，幼業儒，冠學佛，先習禪宗八載，次復研究教乘，三十一歲開座講經，思親恩之難報，羨大孝如目連，是以欲追先哲，略盡孝思，常於每年，七月十四十五十六日，佛歡喜日，僧自恣時，宣講盂蘭盆經，勸修蘭盆妙供，集眾諷誦經文，仰仗佛僧之威神，俾令親恩而度脫。今特編輯是經講義，藉茲文字，提倡孝思，所願見聞隨喜，共修孝行於今生，信解受持，同報親恩於後世，更望翻印流通，以廣法施，是為序。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    中華民國三十八年六月十九日圓瑛弘悟序於圓明講堂
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     《佛說盂蘭盆經》講義
     <span lang="EN-US">
     </span>
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    海圓明講堂圓瑛弘悟著
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    今講此經，略開七門：一總釋經題，二啟教因緣，三藏乘所攝，四辨定宗旨，五顯明力用，六前後三譯，七講解文義。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     【甲一總釋經題】
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    題為經中之總綱，經是題中之別義。總綱若明，別義自易瞭解，如提綱，則網目自張；揭領，則衣襟自直，故今先釋經題，佛是能說之人，盂蘭盆是所說之法。此五字是別題，與諸經之名，差別不同故。下經字是通題，經藏諸部，通名為經故。是題中，有人法通別二對，須先知之，次講題中之義。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛稱能說之人，以佛非天生自然之佛，乃是人道修成之佛。一切眾生，本來是佛，祗因迷昧，而為眾生。若能返迷歸悟，從本覺理，起始覺智，覺至心源，究竟清淨，即名成佛，佛者覺也，乃是大覺悟之人。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛乃三覺圓滿，方得稱佛。一自覺，覺悟心即是佛，寂湛常琚A靈明洞徹故。二覺他，覺悟一切眾生，返妄歸真，信解修證故。三覺滿，惑淨智圓，自覺智滿則慧足。經三祇劫，覺他行滿則福足。三覺圓，萬德具，兩足尊，乃稱為佛。今說此經之佛，是釋迦牟尼佛，果上說法利生也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    說者宣說，佛以八音四辯，觀機施教，對眾宣揚，欲啟大眾之孝心也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    盂蘭是印度之語，此譯倒懸。盆乃華夏之音，是為供器。七月十四、十五、十六，僧自恣日，佛令盆羅百味，奉供三尊，仗聖眾之威神，拔餓鬼之痛苦，如救倒懸之急，即以是義，而立經題。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    經者，梵語修多羅。此云契經，謂契理契機之教，上契諸佛所說之理，下契眾生可度之機。此方聖教，亦稱為經，本經即佛門之孝經也。上通別合解，一總釋經題竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     【甲二啟教因緣】
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    法不孤起，起必有因，不有因緣，無由垂範。我佛欲啟發人道孝心，乃因大目犍連，為報親恩，出家修道，始得六通。觀見亡母，墮餓鬼中。自力不能救母倒懸，馳還白佛，求佛救度，故為說修設盂蘭盆供，可以救度，七世父母。大目犍連，由孝其親，欲利一切，故與道俗弟子，請佛留此法門，為此經發起之因緣。二啟教因緣竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     【甲三藏乘所攝】
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    因緣既明，未知藏乘，何所攝屬。藏有三藏：一修多羅即經藏。此云契經，乃因機設教，猶如對症施方，教必契機，多詮定學，故經為定學之藏。二毗奈耶即律藏。此云調伏。調謂調練三業，伏謂制伏過非，律為戒學之藏。三阿毗曇即論藏。此云對法。法謂涅槃四諦，能對即無漏觀慧，論為慧學之藏。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此經佛說救倒懸之法，即契機之教，屬經藏所攝。若約宣揚孝道，屬律藏所攝，律詮德行。孝為百行之源，儒教孝經開宗明義章中，標為至德要道，而我佛初成正覺，演大華嚴。繼說梵網，初結菩薩波羅提木叉（大乘戒法），孝順父母師僧三寶，孝順至道之法（與孔聖所云，至德要道，若合符節），孝名為戒，故亦屬律藏所攝。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    乘有五乘：一人天乘，修五戒十善法。二聲聞乘，修四諦法（苦集滅道，厭苦斷集，慕滅修道，是也）。三緣覺乘觀察十二因緣法（流轉門、惑、業、苦、三世因果，遷流輪轉，生死不息，還滅門，還復真諦，滅除生死）。四菩薩乘，修六度法，布施度慳貪，持戒度諸惡，忍辱度瞋恨，精進度懈怠，禪定度散亂，智慧度愚癡。以此六法，自度度人。五佛乘，修一心之法。圓悟萬法，不出一心，心生萬法，萬法唯心，證此一心，成無上道。本經孝順父母，似惟屬人乘所攝。若約孝順多生父母，以及自行化他，同修孝道，廣報親恩，亦屬菩薩乘攝。三藏乘所攝竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     【甲四辨定宗旨】
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    藏乘攝屬既定，未識何為宗旨。此經，以孝順報恩為宗旨。孝為人生之大本。哀哀父母，生我劬勞，罔極深恩，理宜報答。人若不孝，則為忘本。君子務本，本立而道生，故孝冠百行之先。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    涅槃經云：奇哉父母！生育我等，受大苦惱，滿足十月，懷抱我身。既生之後，推乾就濕，除去不淨，大小便利，乳哺長養，將護我身，以是義故，當須報恩，隨順供養。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    孝順報恩，乃為二事，如孟宗哭竹生筍。雖為孝順，但能養口體，即此未必可為報恩。為人子者，父母生前，既能養其口體，復能養其心志，可稱孝順。父母死後，復能度其神識，方是報恩，如地藏菩薩，前身之為婆羅門女，能度親靈，脫離苦趣，是為孝順報恩。四辨定宗旨竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     【甲五顯明力用】
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    宗旨已定，未審有何力用。力者功力，用者德用。力用即功德之別稱。本經佛說僧自恣日，令設盂蘭盆供，奉供三尊。聖眾之道，其德汪洋。仗其威光道力，可以超度七世父母、六親眷屬，脫惡趣之沉淪，解倒懸之痛苦，如大目犍連，依教修齋，能救生母，脫餓鬼之饑虛，即生善道。其力用，豈思議之所能及哉？五顯明力用竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     【甲六前後三譯】
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此經共有三譯：一晉武帝時，剎法師所譯，名盂蘭盆經。二惠帝時，法炬法師譯云灌臘經，取文中，具飯百味五果，汲灌盆器等意，以立其名，三舊本別錄，又一師譯為報恩經。此約所行之行以立名，三經重遝，時所宗尚，多弘初譯。今所講解，即剎法師譯本。六三譯前後竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     【甲七別解文義】
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     分三：一初序分，二正宗分，三通流分。此三分之分，始於道安法師，證於親光菩薩佛地論。初教起因緣分，二聖教所說分，三信受奉行分。彌天高判，冥符西域。今古同遵，序分分二：
     <span lang="EN-US">
      丙初證信序，二發起序。 （證信序：具足信、聞、時、主、處、眾，六緣成就，證明是法，為佛所說，乃可深信，故曰證信序。）今初：
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      聞如是，一時佛在舍衛國，祗樹給孤獨園。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此即六成就中前五。諸經皆云：如是我聞，一時佛在某處，與若干大眾俱。六緣具足，大教當宣，成就法益，故云成就，通於諸經皆有，又稱通序。諸經皆如是在先，聞則次之。此經以聞在先者，乃隨譯人意耳。今經闕一列眾，義必有之，是文之略也。觀後流通分末云：時目連比丘、四輩弟子，歡喜奉行，可證六緣成就。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又名經後序，是結集者，依佛囑所安。佛臨涅槃，阿難悲哀痛哭。阿那律陀，謂阿難言：汝是持佛法人，當以大事問佛，哭將何用？乃教問四事：一佛滅後，我等依何而住？答依四念處住（念是能觀之智，處是所觀之境：一觀身不淨，二觀受是苦，三觀心無常，四觀法無我，是依法住）。二佛滅後，我等依誰為師？答依戒為師。三惡性比丘，如何治之？答默而擯之。四結集經時，一切經首，當安何語？答如是我聞，一時佛在某處，與若干大眾俱。此是佛意命安，故諸經皆有。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    聞，即阿難由耳根，發耳識，親聞如來，面命耳提，一堂授受，非輾轉傳聞也。世人都說肉耳能聞，不知肉耳是色法，色法則不能聞。若此耳能聞，則人死耳根猶存，何以不聞？眼根等亦復如是，必定耳識與根性，方能有聞，此即聞成就。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如是指法之辭，即指此一卷盂蘭盆經。孝順報恩之法，是事可信，故云如是。此即信成就。又阿難結集之時，大眾要求云：如尊者所聞，當如是說。阿難答云：如是當說，如我所聞，故曰聞如是。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一時者，不有良時，安成嘉會，即師資道合，一堂晤對，說聽終竟，謂之一時，此即時成就。佛在，佛即娑婆教主，釋迦牟尼佛。佛有三身：一法身佛，法身清淨，猶若虛空，無在無所不在；二報身佛，住蓮華藏世界，為諸菩薩，說大乘法；三應身佛，乃應機示現之身，住凡聖同居土，為說法主，此即主成就。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    舍衛國，乃憍薩羅國，都城之名，即波斯匿王所都。因有南憍薩羅國同名，故匿王以舍衛為國名，以簡別之。梵語舍衛，此譯豐德。國中富有財寶，五欲（色聲香味觸五塵欲境勝）熾盛，人多多聞解脫之者，有解豐德之名，謂國豐四德。余以為多聞解脫，可以稱德，而財寶五欲，不足以德稱，故將豐德，分而釋之，以國有財寶五欲之豐，人有多聞解脫之德。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    祗樹給孤獨園者：祗是祗陀太子；樹即太子所施之樹；給孤獨，乃須達多長者之善名。長者為匿王大臣，財富無量，好行惠施，常以財物，周給孤獨（幼而無父曰孤老而無子曰獨），故人稱為給孤獨長者，以金磚布地，買太子花園，起建講堂精舍，供養佛僧，德感太子，共施園樹，故俱留名，此即處成就。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    眾成就，文雖略而義必具。前已舉流通分為證，六緣具足成就。初證信序竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丙二發起序，亦名別序，與諸經發起因緣，各別不同故，又稱經前序，乃說經之前，由此因緣故。分為四科：丁一得通報恩，二乘通覓母，三悲墮救濟，四難轉定業。今初：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      大目犍連，始得六通。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大目犍連，此云大采菽氏，姓也。以其先世祖宗，入山修道，常以菉豆為食，菽即豆也，然後得道。因是命族，其族出家者多人。大目犍連神通第一，加大字以別其餘也。本名拘律陀，是樹名，父母禱此樹而生故，即以樹為名，是王舍城宰輔之子。先從沙然梵志學道，與舍利弗為師兄弟，沙然去世，聞佛因緣之教，悟明佛法，同舍利，隨佛出家。目連本為欲報親恩，出家修道，依四諦法，斷惑證真，成阿羅漢。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    始得六通者，破我執，證我空，即得六種神通。此是修得通，非同天及鬼神之報得通。羅漢多一漏盡通，故能了生死出三界，所以異於報得五通，亦復超勝。一天眼通，能見遠近諸色，不獨觀障內之色，乃至牆壁大山，皆不能為障，悉皆澈見。二天耳通，上窮有頂之天，下極風輪之際。一切諸聲，悉皆得聞。三他心通，一切他人心念，或定或散，有漏無漏，悉皆得知。四宿命通，能知宿世，受報好醜、善惡業緣，等事。五神足通（亦名如意通），無論遠近，能如其意，欲到即到，不踰頃刻。六漏盡通，三界之內，欲漏、有漏、無明漏，諸漏已盡，不受後有，是謂六通，神妙莫測，通達無礙也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    始得云者，目連本為報恩出家，未得道果，欲報無由，故始得六通，即思尋覓父母，報答深恩。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      欲度父母，報乳哺之恩。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    度者，度脫。若不能度脫父母神識，離苦得樂，非真報親恩，夫人之四大幻質，本屬無常，有生必滅，當以神識為主，依善惡業，受苦樂報，皆神識也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    目連欲度本生父母。此句，總指二親。下句，別指母恩更重。雖秉質陶形，恩由父母，而十月懷胎，三年乳哺，全由母親，故目連更思報乳哺之恩。乳是母親，全身血液，所成。以自己之身分，養兒子之軀命。稍長則嚼飯喂嬰，吐哺於兒之口，念念關心，時時注意，咽苦吐甘，其恩德豈有窮極哉？故目連得通，即欲報恩。初得通報恩竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丁二乘通覓母：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      即以道眼，觀視
     </span>
    </b>
    <b>
     <span style="font-size:10.0pt;color:teal">
      （看也）
     </span>
     <span style="color:teal">
      世間，見其亡母，生餓鬼中，不見飲食，皮骨連立。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    道眼，由修道所得之天眼，故曰道眼。目連始得六通，即欲乘神通力，尋覓父母。神識落在何處？即以，與始得相照應，以者用也。即時用天眼通，觀看情器二世間，見其父生樂處，不勞救濟。見其亡母生餓鬼道中，不聞漿水之名，常受饑虛之苦，故曰不見飲食，饑火交然，身形醜惡，肌肉燒盡，皮骨連立，口吐火焰，頂發煙生。此種苦報，皆由惡業所感召，自業所感，還自來受。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    餓鬼是惡道之一。造上品惡業墮地獄，造中品惡業墮餓鬼，造下品惡業墮畜生。有經說：定光佛時，目連名羅卜，母字青提，羅卜有事當行，謂其母曰：若有客來，娘當具膳。去後客至，母乃不供，仍更詐為設食之筵。兒歸問曰：昨日客來，若為備擬。母曰汝豈不見設食處耶。從此五百生中，慳吝相續。目連與母，宿緣未盡。復為母子，其母慳習仍在，故復造業，墮餓鬼道中。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    準正理論，鬼本住在此洲之下。五百由旬，縱廣（縱即直度廣即橫度）亦爾（直橫亦五百由旬），有琰魔羅界，一云鬼趣，在南贍部洲，四邊直下等，從此輾轉，散趣餘方，以人間一月為一日，乘此積月積年，壽五百歲。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    鬼有三種：一無財鬼，以無福德，不得食故。二少財鬼，少得淨妙飲食故。三多財鬼，多得淨妙飲食故。目連母，墮餓鬼中，即無財鬼一類，炬口鬼也。火炬炎熾，常從口出，正法念處經云：若人貪嫉，枉奪人財，破人城郭，殺害抄掠，得財奉王大臣，轉增兇暴，墮熾然餓鬼中。目連之母，正墮此類。二乘通覓母竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丁三悲墮救濟：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      目連悲哀，即以缽盛飯，往餉其母。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    因感生育恩重，故致悲哀心切，人子之於母親，死別再見。即使音容不改，形體如生，亦必悲傷無限，哀痛難言，況睹鬼形，百般慘狀，饑虛莫告，苦若倒懸，安得不疾首痛心，呼號摧慟，感傷徹於骨髓，號叫動於天地。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    母既饑渴交迫，命唯喘息，先宜救濟，當在飯食，故不待移時，即以（用也）缽盛（平聲）飯，持往饋餉其母。缽是僧眾受食之器，具云缽多羅。此譯應法器，體色量三，皆應法故。目連即以自己受食之缽，盛飯餉母。三悲墮救濟竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丁四難轉定業：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      母得缽飯，便以左手障缽，右手摶食。食未入口，化成火炭。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    依慳貪之業因，受餓鬼之苦報，此是定業。目連雖得神通，眾中推為第一，然以一人之神力，難轉其母多生之業力。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    母得缽飯，正饑極得食，何幸如之？無奈慳貪之惡習未除，饑虛之痛苦莫濟，二句三句，即慳貪之現行，慳則慳吝，只恐他食，故便以左手遮障缽飯，不令餘鬼看見。見且不許，豈肯與食？此即慳習之現行，貪則貪婪，惟圖獨食，故即用右手，摶取飯食，但求自給。此即貪習之現行，慳貪熾盛，故報以業成，食隨識變，食未入口，化作火炭，遂不得食，乃罵目連不孝，以火炭與食。目連見此情狀，乃知自力，不足以救其母。二發起序止此，並上證信序，初序分已竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     乙二正宗分分二：丙初目連悲陳苦厄，二如來為救倒懸。今初：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      目連大叫，悲號涕泣，馳還白佛，具陳如此。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    世法子急告父，臣急告君。佛門弟子情急，理宜求佛。目連神通第一，外道移山制之不動，滿城釋子舉之梵天，止耆婆之車，焚得勝之殿，其神力不可思議。豈料神力雖大，莫敵其母業力之深。竭其孝誠，盡其神變，竟不能令母，暫濟饑腸，稍除痛苦，所以情急，叫號涕泣，飛馳還歸，白佛求救，具陳上事。初目連悲陳苦厄竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丙二如來為救倒懸分六：丁初彰母罪深餘力難救，二顯僧德重聖眾能度，三教示目連救濟之法，四敕令眾僧受供之儀，五孝子依教修供報恩，六亡母獲益離苦得樂。今初：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      佛言汝母，罪根深結，非汝一人，力所奈何。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    目連之母，慳貪成性。慳貪是造罪之根，前云五百生中，慳貪不捨，故云罪根。罪謂身口所造之業。罪業之根，乃在於心，心有慳貪習氣，由種子發現行，由現行熏種子，多生熏發，相續不斷，其根則深，膠著難解，是名為結。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    非汝一人，力所奈何者，以其罪根深結，定業難轉，故云非汝目連一人，力所奈何。力即六通之力，莫敵多生之業，故難拔濟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      汝雖孝順，聲動天地，天神地祗，邪魔外道道士，四天王神，亦不能奈何。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    汝雖孝順，欲報親恩，見母慘狀，大叫悲號，聲動天地，感天神於上界，激地祗於下方，縱攝邪魔，橫羅外道。盂蘭盆經疏下佛教傳此方呼僧為道士，後為黃巾濫竊遂不稱之。四天王神者，四天王居須彌山半，為帝釋外臣。東持國天王，居黃金埵。南增長天王，居白銀埵。西廣目天王，居琉璃埵。北多聞天王，居水晶埵。護持人間國土，又稱護國四王。神即四王所統，八部鬼神。此等天魔鬼神外道，具有漏界中福力，雖能禍福人間，亦不能令目連之母，脫離苦趣，故曰亦不能奈何。初彰母罪深，餘力難救竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丁二顯僧德重聖眾能度：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      當須十方眾僧，威神之力，乃得解脫。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此與上科有邪正一多之別，具四料撿。前目連雖得六通是正，然只一人非多，故不能救。天魔外道神祗雖多，未得無漏非正，亦不能救，當須十方大德眾僧，其數既多，各證無漏之法，具足威神之力。其道又正，乃得超度解脫，餓鬼之苦，非正非多則不待言。二顯僧德重聖眾能度竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丁三教示目連救濟之法分五：戊初許說救法，二指示良時，三孝心設供，四讚歎勝田，五父母獲益。今初：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      吾今當說救濟之法，令一切難
     </span>
    </b>
    <b>
     <span style="font-size:10.0pt;color:teal">
      （去聲）
     </span>
     <span style="color:teal">
      ，皆離憂苦。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    吾乃我佛自稱，謂汝既欲盡孝報恩，圖救汝母。吾今當說救濟之法，此是許說。下二句令一切難，皆離憂苦，即是普救普濟之法，但因目連一人發起，非獨為其母而說，如千鈞之弩，豈為鼷鼠而發機？盂蘭盆供，乃為眾生而說法，欲令一切眾生，過去父母，或墮惡趣，而受苦難者，皆得脫離，憂悲苦惱，享受歡喜快樂也。戊初許說救法竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     戊二指示良時：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      佛告目連，十方眾僧，七月十五日，僧自恣時。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    凡修齋薦親，須擇良時，故佛告知目連，以十方眾僧，自恣之時，眾僧二字，華梵雙稱，梵語僧伽，華言和合眾，是為僧寶。若眾而不和，如群商聚會，各懷私利之心，不名僧寶。若和而不眾，如二人同心，未有大眾，亦非僧寶，眾而和合，方稱僧寶，有理和事和之別。理和唯一，謂同證擇滅無為之理（以正智撿擇真妄滅諸生死）。事和有六，謂身和同住，口和無諍，意和同悅，戒和同修，見和同解，利和同均，故稱和合眾。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    七月十五日，僧自恣時者，佛制比丘，於四月十五起，結夏安居，名為結制，九旬禁足，護生避嫌，精進修持，加功用行，不得四果，亦得四禪。四果者，一須陀洹果，名為入流，不入色聲香味觸法，是見道位。二斯陀含果，名一往來，斷欲界前六品思惑。三阿那含果，名為不來，斷欲界後三品思惑，再不來欲界受生。四阿羅漢果，名曰無生，進斷上八地思惑，因亡果喪，生死之因既盡，而分段之果自離，超出三界生死，故曰無生。四禪者，色界四種禪定初禪離生喜樂定，二禪定生喜樂定，三禪離喜妙樂定，四禪捨念清淨定，恣者任也。於此三日之中，自知九旬有過，對眾發露懺悔。若自不知，恣任眾僧舉發，祇恐當局在迷，必藉旁觀得失，偏袒眾中，對眾白言：大德長老，或見我過，或聞我罪，或疑我犯，恣任所舉，哀愍語我，我當懺悔，如此則身心清淨。大眾之中，禪定解脫者有之，能供養此等大德僧眾，功德倍勝，自可拔濟過去親靈，資益現在父母。戊二指示良時已竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     戊三孝心設供：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      當為
     </span>
    </b>
    <b>
     <span style="font-size:10.0pt;color:teal">
      （去聲）
     </span>
     <span style="color:teal">
      七世父母，及現在父母，厄難中者。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此下二段，佛教以當盡孝心。就勝時，設勝供，為七世父母，及現在父母。厄難中者，厄是苦厄，難是患難，通取存歿，或歿入三途，備嬰苦厄；或存生疾痛，竟罹患難。菩薩當興救拔之心，人子豈無悲感之痛？父母不分遠近，均有生育之恩，劬勞之德。為子者，當思木本水源，以盡人子之道，而於父母在厄難中者，更宜竭其心力，以圖救也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      具飯百味五果，汲灌盆器，香油錠燭，床敷臥具，盡世甘美，以著盆中，供養十方，大德眾僧。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此佛教以設供之法，具者備也、辦也。具缽和羅飯，以飯為重故。是以首舉，百味即飲食之類，均有滋味，總言其多，非定數也。五果者：一核果，如桃李梅杏等。二膚果，如梨子蘋果等。三殼果，如石榴胡桃等。四檜果，如松柏子等。五角果，如水菱等。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    汲灌盆器者，即盛飯菜之器皿，皆汲取淨水灌滌，悉令清淨也。香油錠燭床敷臥具二句，疑為語倒，盡世廿美，以著盆中二句，須在上文，恐鈔寫之誤也。盡世甘美者，對上百味五果言，盡世所有有二義：一富貴之家，財力有餘，則羅天下之珍奇，以求豐盛。二貧窮之輩，經濟不足，乃竭一人之力量，不拘多少，惟誠惟懇，勿惜勿慳，以著盆中。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    香油錠燭者，香則燒香末香之類，可以焚熏，油則蘇油菜油之類，可以供奉。錠者，鐙也。有足曰錠，無足曰鐙，鐙與燈同，燭者照也。上既百味羅列，此乃錠燭輝煌，光明照耀。床敷臥具者，亦四供養之一，衣服、飲食、臥具、醫藥也。供養十方大德眾僧，即自恣日，所有常隨雲集二眾，三乘聖賢，故稱大德。戊三孝心設供竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     戊四讚歎勝田：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      當此之日，一切聖眾，或在山間禪定，或得四道果，或在樹下經行。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此段讚歎三乘聖眾，為眾生殊勝福田。當此之日，即自恣日。一切聖眾，以三乘聖人，其數不一，故曰一切。其所修法，即三學兩利之行，或在山間禪定。此贊中乘辟支佛乘，修定學自利行，其人厭喧求寂，故在山間修禪習定，今則雲集，附屬自恣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    或得四道果，此贊小乘聲聞乘。前三為果，第四稱道，即金剛經。須陀洹果，斯陀含果，阿那含果，阿羅漢道，初果須陀洹。此云入流，是見道位，斷三界內，見惑八十八使，能見真諦之理，預入聖人之流，故名入流，尚須進斷思惑，天上人間，七番受生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二果斯陀含，此云一往來，並第三果，是修道位，斷三界內，思惑八十一品。三界九地，每地九品，九九合為八十一，欲界五趣雜居地九品，初果六生天上人間，斷前六品，方證此果，當須一生天上人間，斷後三品，方出欲界，故名一往來。？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三果阿那含，此云不來，以欲界九品思惑盡，生色界五不還天，進斷上八地思惑，七十二品，再不還來欲界受生，故曰不來。此上三果，是有學人。阿那含在不還天中，斷上八地思惑盡，超出三界見思，是見思二惑，為三界內生死因，見思斷盡，因亡果喪，證阿羅漢道。此云無生，再不還來三界內受生。以上是為得四道果，或樹下經行，乃進修道業，不是散慮逍遙也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      或六通自在，教化聲聞緣覺；或十地菩薩大人，權現比丘，在大眾中，皆同一心，受缽和羅飯，具清淨戒，聖眾之道，其德汪洋。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此贊大乘菩薩乘，或六通自在者，六通大中小三乘同有，不無勝劣之分，如天眼，二乘人見三千大千世界，菩薩見百千界等。此當指菩薩六通，較勝二乘，自在解脫，故能教化聲聞緣覺，令其捨小入大，涉俗利生也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    或十地大人，權現比丘者。此約別教登地菩薩，悟證真如實相之大理，廣修上求下化之大行，超過十住十行十回向，三賢位菩薩，故稱大人。權現比丘者，運大悲心權巧方便，示現作比丘即所謂內秘菩薩行，外現比丘身，利生益物，故在大眾中，皆同一心，以大眾位有大小之別，德有優劣之分，皆同運慚愧殷重，慈悲救濟之心，故曰一心。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    受缽和羅飯者，即受盂蘭盆供，先為施主咒願，然後乃食。缽和羅即缽多羅。此云應法器，體色量三，皆應法故。體則或鐵或瓦，色則以杏仁搗碎塗缽，用竹煙熏如鳩鴿之色，不紅不黑，炎夏盛食不餿，量則隨其食量，而制大小。大者不過唐斗三升，小者半升。體色量三，皆應法（合法也）故，名應法器。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    具清淨戒者，事戒道戒，悉皆無犯，三業清淨，皎如冰霜。其德汪洋者，其，指三乘道德汪洋，猶如滄海，浩渺無涯。以上山間禪定是定學，教化二乘是慧學，具清淨戒是戒學。三學具足，故其德汪洋。如是大德之眾，供之者，其功德豈思量之所能及哉？戊四讚歎勝田竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     戊五父母獲益：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      其有供養，此等自恣僧者，現世父母，六親眷屬，得出三塗之苦，應時解脫，衣食自然。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    其或有人，供養此等自恣僧者，定能利益存亡。現世，指現生之世。已過父母，六親眷屬，六親者：父母兄弟夫妻、眷屬，通指兒女姻戚。若墮三途苦趣，承此設供功德，得離苦生天之益，思衣衣來，思食食至，而受自然之福樂。此承眾僧悲願之力，令得離苦益，惟是天宮雖樂，畢竟無常。天報若畢，五衰相現，還來散入諸趣，當求父母，往生淨土，則永離諸苦矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      若父母現在者，福樂百年。若七世父母生天，自在化生，入天華光。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    前二句，指此生之父母。若現在者，為其設供求福，則福樂百年，長壽無病。此承眾僧慈願之力，令其得樂。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若七世父母，已經過去，承此孝心設供，功德之力，亦得超生天上。自在化生，入於天界，妙華光明之中，受自然之快樂。丁三教示目連救濟之法竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丁四敕令眾僧受供之儀：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      時佛敕十方眾僧，皆先為施主家咒願，願七世父母，行禪定意，然後受食。初受食時，先安在佛前，塔寺中佛前，眾僧咒願竟，便自受食。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上佛說修供之法，此佛敕（令也）受供之儀，佛制比丘，食存五觀：一計功多少，當思來處。二忖已德行，全缺應供。三防心離過，貪等為宗。四正事良藥，為療形枯。五為成道故，方受此食。此五觀法，佛為未成道果之比丘而制。今佛敕十方自恣僧，多得道果，為世福田，故教受供（即盂蘭盆供）之儀。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    囑其位位，皆應存慈悲救濟之心。先為乃未曾受食之前，先為施主家（設供之家）咒願者，口中祝禱，心中願求，願設供報恩之者，七世父母，承斯善利，俱得超升善道。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    行禪定意者，乃敕眾僧。此三昧加持。經偈云：定業不可轉，三昧加持力，無始諸障礙，一切皆消滅，行禪定意已，然後方可受食。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    初受食時五句，乃初未受食之時，先將盂蘭盆供，安在佛前，或塔中佛前，或寺中佛前。塔者塔波，正云窣堵波，供佛舍利（譯云靈骨，碎金剛固堅之身，而為舍利，令人供禮，為世福田）。此云高顯處，塔高而顯，可以遠瞻，而往禮拜。寺即寺廟，供佛像之殿閣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    眾僧依佛敕，為施主咒願已竟，然後應供，便自受食，四敕令眾僧受供之儀竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丁五孝子依教修供報恩：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      時目連比丘，及大菩薩眾，皆大歡喜。目連悲啼泣聲，釋然除滅。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此既領妙法，轉悲為喜。時目連比丘，及大菩薩之眾，聞佛授以修供報恩之法，如前文云：其有供養此等自恣僧者，現世父母，六親眷屬，得出三塗之苦，應時解脫。又父母現在，福樂百年。七世父母，俱得生天，知妙供而克修，必親恩之可報。於是皆大歡喜，悲啼哭泣之聲，釋然除滅。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    既已領教，自必修供，以報父母深恩。父母有遠近：今生為近，七世為遠。親恩有新舊：今生為新，七世為舊。報答有分全：侍養為分，度脫為全。忻聞修供，能度七世父母，則遠近新舊父母之恩，完全可以報答，自必按日修崇法供，以竭孝思。正文闕略施設盆供之事，諒必抄寫脫漏，故此科之中，以補其意。五孝子依教修供報恩竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丁六慈母獲益離苦得樂：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      時目連母，即於是日，得脫一劫，餓鬼之苦。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    時即七月十五日，僧自恣時，目連依教修供，已竟之時，目連母即於是日，業銷報盡，而得解脫，一切餓鬼之苦。三藏法師云：孝子既獻供於此辰，慈母乃除殃於是日。大哉聖力，速疾如斯，其七世父母，亦必因斯得度餓鬼受苦年劫。經中有云：以人間三十日為一日，乘此積月（九百日為一月）、積年（一萬零八百日為一年），壽五百歲（合人間五百萬四十萬年）。於此時劫之中，常受饑寒之苦。若非聖眾威神之力，豈易得脫？本科慈母獲益，離苦得樂竟，合前五科，正宗第二科如來為救倒懸竟，再並前目連悲除苦厄。正宗分全文已竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     乙三流通分分五：丙一申請快慰，二普令修供，三願益存亡，四常憶報恩，五勸持奉行。今初：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      目連復白佛言：弟子所生母，得蒙三寶功德之力，眾僧威神之力，故若未來世，一切佛弟子，亦應奉盂蘭盆，救度現在父母，乃至七世父母，可為爾不
     </span>
    </b>
    <b>
     <span style="font-size:10.0pt;color:teal">
      （否）
     </span>
     <span style="color:teal">
      ？
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    目連本大乘願，發普利心。自既得報親恩，欲令人人皆得報恩，故殷勤申請流通。圭峰大師云：目連愛其親，以及他人，如潁考叔諫莊公也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      佛言大善快問：我正欲說，汝今復問。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛因問贊言：大哉善也，快慰我心。我正欲說，汝今復問，是謂師資冥契，曷勝忻快，故稱快問，不作快慢解說。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛本大孝，欲令眾生，人人行孝故說孝順至道之法。孝名為戒，又戒條中多言，發孝順心、慈悲心。一切眾生，是我過去父母，不可殺害，令受苦痛；不可盜其財物，令生煩惱；不可姦淫其身，令壞名節。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又佛升忉利天宮，為母說法，集地藏分身，贊其孝行。雖成佛道，為父牽棺，表示孝心，以為眾生作則。外道謗佛不孝，實不知佛也。佛說此經，正普欲眾生行孝，觀下科自知。一申請快慰竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丙二普令修供：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      善男子，若比丘比丘尼、國王太子、大臣宰相、三公百官、萬民庶人、行慈孝者，皆應先為所生現在父母、過去七世父母，於七月十五日，佛歡喜日，僧自恣日，以百味飯食，安盂蘭盆中，施十方自恣僧。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一切眾生除濕生化生之屬秉質陶形，皆由父母，慈烏反哺，羔羊跪乳，彼為禽獸，尚解報恩，豈況人倫，而可不思行孝乎？故佛舉道俗貴賤，一一勉以慈孝報恩。慈即慈悲心，慈以與樂，悲以拔苦；孝即孝順心，以順父母，厭苦求樂之心理。應先為現在父母，及過去七世父母，於七月十五日，依法修供，圖報親恩。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    自恣本有三日：十四十五十六。文但云十五者，攝取前後也。佛心常住不動，本無悲喜。今於此日，為歡喜日者，因見九旬結制圓滿，考驗德業，聖眾有得三乘道果者，或得四禪定者，慰佛度生本懷，應機而喜也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    僧自恣日者，此三日中，九旬克期，精修梵行，只恐戒律有違，直心吐露，向佛僧中懺悔，縱未斷惑證真，亦期滅罪增福，猶恐自身有過，自不能知，恣任眾僧，舉發其罪，以誠懇心，對眾三白，請說過罪。白詞已見在前，是日以百味飯食，安盂蘭盆中，施供十方自恣僧，其福殊深。二普令修供竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丙三願益存亡：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      願使現在父母，壽命百年無病，無一切苦惱之患，乃至七世父母，離餓鬼苦，生人天中，福樂無極。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上依教修供屬行，以依行所求曰願。願報親恩，存亡獲益。願使現在父母，壽命百年，身體康健，無諸疾病，亦無一切苦惱憂患，則身心安樂，福壽康寧，乃至七世父母，脫離餓鬼之苦趣，得生人天之善道，仗承修供功勳，福樂綿延無極。三願益存亡竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丙四常憶報恩：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      是佛弟子，修孝順者，應念念中，常憶父母，乃至七世父母，年年七月十五日，常以孝慈，憶所生父母，為作盂蘭盆，施佛及僧，以報父母，長養慈愛之恩。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    是佛弟子，承佛教誡，欲修孝順者，應平聲當也。自當於念念中，常憶父母，生成之德，養育之恩，乃至七世父母，於我皆有恩德。每當年年七月自恣日，常以孝順心、慈悲心，憶念所生父母，為修盂蘭盆供，施佛及僧。父母愛子，既念念不離心。孝子報恩，須年年不絕供，以報父母生長養育慈愛之恩。四常憶報恩竟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     丙五勸持奉行：
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     <span style="color:teal">
      若一切佛弟子，應當奉持是法。時目連比丘、四輩弟子，歡喜奉行。
      <span lang="EN-US">
      </span>
     </span>
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若一切佛弟子、比丘比丘尼、優婆塞優婆夷、四眾人等，既承佛教，應當敬奉，受持盂蘭盆供之法。時目連比丘，與四輩弟子等，聞佛所說，歡喜頂禮，信受奉行。孝順既為至道之法，報恩乃屬分內之事。誰無父母？應竭孝思，果能孝順父母，必得孝順兒孫。因果循環，絲毫不昧。倘若五逆不孝，無間極苦，當自受之。圓瑛幼失怙恃，悲痛莫名，冠入佛門，立志修行，正期報答親恩，以盡子道，及見此經，深生感動，常於僧自恣日，寄款各省叢林，備設盂蘭盆供，供佛及僧，自行化他，已歷多載。演講此經，亦復多次，意在諦聞是經者，人人能本佛意，共報親恩，是所馨香禱祝者也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    《佛說盂蘭盆經》講義竟
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
