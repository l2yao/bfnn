<html>
 <head>
  <meta content="text/html; charset=utf-8" http-equiv="Content-Type"/>
  <title>
   圓瑛大師文集—書信
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      圓瑛大師文集—書信
     </span>
    </b>
    <b>
     <span lang="EN-US" style="font-size:36.0pt;font-family:標楷體;
color:#FF6600">
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     圓瑛大師著
    </span>
    <span lang="EN-US" style='font-family:"Times New Roman";
color:#003300'>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     洪啟嵩
    </span>
    <span style="
color:#003300">
     、黃啟霖主編
    </span>
    <span lang="EN-US" style='font-family:"Times New Roman";
color:#003300'>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      請祖印老法師講經啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      請通智老法師講經啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      留天童寺寄禪方丈書
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      重留天童寄禪方丈啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      請從善和尚住持天童寺啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      請岐昌和尚住持七塔寺啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a07">
      請本來和尚住持壽昌寺啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a08">
      塑羅漢諸天緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a09">
      重修天王殿緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a10">
      大九華山十方廣濟茅蓬募緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a11">
      水月庵茶會田緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a12">
      三寶經房募刻藏經緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a13">
      上海圓明楞嚴專宗學院緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a14">
      泉州開元慈兒院緣起
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a15">
      馬來亞中華佛教徒賑荒會緣起
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a16">
      上海圓明法施會緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a17">
      上海圓明蓮池會緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a18">
      佛教放生會緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a19">
      蓮池放生會緣啟
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a20">
      答唐智法居士所問三無性
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a21">
      復閻退之居士垂問禪淨二宗
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     請祖印老法師講經啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    伏以
   </p>
   <p class="MsoPlainText" style="text-indent:24.0pt;">
    法雲靉靆，覆世界之三千；
   </p>
   <p class="MsoPlainText" style="text-indent:24.0pt;">
    慧日圓明，照須彌於萬億。妙悟大乘的旨，精通了義真詮。恭維祖印老法師，得正知見，具大辯才，解行雙圓，名稱普聞。為法門之砥柱，作教海之津梁；啟瞶發聾，直示楞嚴性定，指迷破執，洗蕩凡小物情。久仰道風，未沾法雨，恆切瞻依之念，時殷企慕之私。茲奉 
    慈老和尚慈命，明夏廣啟獅筵，恭迎
   </p>
   <p class="MsoPlainText">
    象馭，宣演楞嚴經，指示如來藏，其體則不變隨緣，其用雖隨緣不變，庶使法流瀰漫甬江，慧炬騰輝七塔。惟冀默然允許，以慰下情，屆期振錫光臨，不勝切禱之至！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     請通智老法師講經啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    伏以
   </p>
   <p class="MsoPlainText" style="text-indent:24.0pt;">
    義天高朗，懸智日以輝煌；
   </p>
   <p class="MsoPlainText" style="text-indent:24.0pt;">
    性海汪洋，涌慈波而浩蕩。群沾潤澤，咸荷照臨
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    恭維
   </p>
   <p class="MsoPlainText">
    通智老法師，識量高遠，智慧洪深，禪淨兼脩，行願雙妙，徹法流之源底，窮教海之波瀾；助佛轉輪，高建法幢於處處，利生闡教，廣破疑網於重重。接引群迷，同趣蓮池勝會，提攜眾瞶，咸登華藏玄門，以大願懷，運大悲之利濟，具無礙辯行無畏之法施，薄海咸欽，空門是賴。敝寺兩荷
   </p>
   <p class="MsoPlainText">
    慈光，多承
    <span>
    </span>
    惠澤。今欲明夏廣啟華筵，恭迎
   </p>
   <p class="MsoPlainText">
    蓮駕，處法空之座，演疏鈔之文，大振極樂舊家聲，重揭廬山真面目；指惟心淨土，使息趣外奔馳，示自性彌陀，俾克從中薦取；轉五濁惡世，現成九品蓮邦，導十念眾生，頓越三祗劫海。惟願悲含同體，慈運無緣，允許下情，屆期光臨，無任懇禱之至！謹啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    <span style="color:#333399">
     留天童寺寄禪方丈書
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    夫荷擔大法，須有龍象之力；
   </p>
   <p class="MsoPlainText" style="text-indent:24.0pt;">
    演唱真宗，必具人天之眼。恭維
   </p>
   <p class="MsoPlainText" style="text-indent:24.0pt;">
    現住天童大和尚，行苞四忍，菩提之樹早花，德茂三空，甘露之雲廣布。昔在南嶽磨磚，曾傳七祖之衣，溈山牧牯，深入大圓之室。力宏宗教，六坐道場。遠放三湘之棹，來開太白之雲。重振禪綱，高提祖印。降魔伏怨，截妄續真。夫非福慧莊嚴，行解相應者，孰能獲於斯之殊勝也歟？茲者雖三年之期將滿，而四眾之緣猶深；況當此魔強法弱之日，尤賴道高德重之人。為此公懇
   </p>
   <p class="MsoPlainText">
    大慈，法喻再轉，慧日重輝，俯順群情，以慰眾望，則名山幸甚！祖庭幸甚！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     重留天童寄禪方丈啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    伏以
   </p>
   <p class="MsoPlainText" style="text-indent:24.0pt;">
    福慧二嚴，不愧人天師範；
   </p>
   <p class="MsoPlainText" style="text-indent:24.0pt;">
    道臘俱長，堪稱江浙靈光。恭維
   </p>
   <p class="MsoPlainText" style="text-indent:24.0pt;">
    現住天童寄禪大和尚，德重佛門，功高禪苑。提攜上進，固是杜口毘耶；接引下根，不惜眉尾拖地。利生不倦，濟物有方。駕三楚之慈雲，雨四明之惠澤。重光祖印，丕振宗風。挽禪河既倒狂瀾，作法海中流砥柱，百廢俱舉，眾譽交馳。茲雖六載將周，三緣猶足；況當此佛門秋晚，外侮沓來，非賴哲人，曷勝重任？為此公懇
   </p>
   <p class="MsoPlainText">
    玄津重枻，慧炬常燃。伏乞
   </p>
   <p class="MsoPlainText">
    大慈，俯順群情，續住一任，默然允許，小慰眾望，則名山幸者！大眾幸甚！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a05">
    </a>
    <span style="color:#333399">
     請從善和尚住持天童寺啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    伏以
   </p>
   <p class="MsoPlainText" style="text-indent:24.0pt;">
    慈雲靉靆，祥開太白山前；
   </p>
   <p class="MsoPlainText" style="text-indent:24.0pt;">
    慈日輝煌，瑞應清關橋上。景非無因而設，事必有待而昌。茲天童古剎，浙江名藍。玲瓏花雨靄春風，雄麗樓臺騰碧漢，滿門後學，渴慕宗風；閤院耆宿；仰瞻
   </p>
   <p class="MsoPlainText">
    道範。恭維
   </p>
   <p class="MsoPlainText">
    從善大和尚，戒品孤高，禪理精徹，祖庭重器，法苑綱維。宜作人天師範，堪為法海津梁。眾等多生慶幸，一旦奇逢。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    今既得仰於慈光，將來定沾於法雨。惟冀
   </p>
   <p class="MsoPlainText">
    金錫旱降，寶杖遄臨！騰慧日於康衢，靄祥雲於覺苑。一誠感格，合眾瞻依。臨穎不勝，翹企之至！謹啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a06">
    </a>
    <span style="color:#333399">
     請岐昌和尚住持七塔寺啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    伏以
   </p>
   <p class="MsoPlainText" style="text-indent:24.0pt;">
    克紹真宗，必假法王之子；
   </p>
   <p class="MsoPlainText" style="text-indent:24.0pt;">
    欲擔大法，須求宗匠之人。恭維
   </p>
   <p class="MsoPlainText">
    岐昌法兄大和尚，解行雙圓，智悲並運。夙植菩提之種，久脩般若之因。雲蓋一方，密敷道化，不離兩浙，遍透禪關。德茂三空，心明二諦。同入報恩之室，獨得臨濟之宗。緇素咸欽，譽望隆于各界；弟兄交讚，道行邁乎同倫。茲者時機既至，因緣現前，請轉法輪，繼
   </p>
   <p class="MsoPlainText">
    老人未竟之志；高提祖印，慰大眾久慕之衷。惟冀俯順輿情，默然允許，現身度世，以法利身。不勝懇禱之至！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a07">
    </a>
    <span style="color:#333399">
     請本來和尚住持壽昌寺啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    伏以
   </p>
   <p class="MsoPlainText" style="text-indent:24.0pt;">
    棒喝頻施，直指西來祖意；
   </p>
   <p class="MsoPlainText" style="text-indent:24.0pt;">
    機鋒相扣，遠承南嶽宗風。德望山崇，法流源潤。恭維
   </p>
   <p class="MsoPlainText">
    本來大和尚，化導為懷，闡揚是務。昔在雪山卓錫，重振頹綱，七塔開爐，大弘法席。為士紳之共仰，統緇素以咸欽。今有本郡壽昌禪寺，建自晉朝，盛于唐宋，為四明古剎，洵兩浙叢林，代出高人，疊垂聖蹟。迄今年湮代遠，梵宇蕭條。某等撫今思昔，目擊神傷。欲冀斗轉星移，共睹再興之象；鐘鳴鼓振，堪追鼎盛之風。故特具書，恭請住持。庶使山門日盛，海眾雲臻。挽既倒之狂瀾，揭中天之慧日，重光法印，大振宗風。不勝急切懇禱之至！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a08">
    </a>
    <span style="color:#333399">
     塑羅漢諸天緣啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    原夫聲聞羅漢，觀四諦解悟真空，護法諸天，脩十善報居天道。二則親受靈山咐囑，留身住世，以為末世福田；一則細推往劫深因，乘願利生，永作群生保障。雖界內界外之或異，自有漏無漏之攸分。敬者咸沾惠澤，事者共沐恩波，其實則一而已。今我萬善禪寺重脩既竣，尚虧一簣之功，意欲敬塑十八尊者，念四諸天，庶使主伴齊彰，聖凡等供。但功程浩大，詎可獨藉於隻擎；而聖像莊嚴，尤必端資乎眾志。是以恭疏短引，敬告十方。伏乞
    <span>
    </span>
    樂善君子，信心檀越，各解施囊，共成美舉！功無虛棄，福有攸歸。是為啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a09">
    </a>
    <span style="color:#333399">
     重修天王殿緣啟（代作）
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    詳夫靈鷲說法，須達多廣闢僧園；白馬馱經，漢明帝崇脩佛剎。此支那天竺，梵宇所由興也。即考天王寶殿亦厥有因，梁時寇亂中原，集諸沙門諷誦摩訶般若波羅密多，擇吉興師，以求神肋，果得天王太子率兵禦敵，寇見膽裂，指日奏功。帝因感護國之功，發帑金，建寶殿，敕與叢林共垂千古，此天王殿之因由也。鄞東七塔禪寺建自某代，舊稱補陀，累朝興廢迭更，誌乘備載。迨前清末運，頹敗已極，禪棲鞠為茂艸，紺宇化作劫灰。爰有本城陳氏，沿門募化，發願重興，其子事母至孝，晴雨之天，躬隨扶侍，因大願大孝，感動信施，脩建正殿，並砌基起造三聖殿。奈鉅功未竣，大夢俄遷。時先師慈老人天童退院，棲錫鎮之萬善寺，經就地紳耆延主斯寺，甫廿載，高提祖印，大開叢席，而與天童育王合成鼎足。老人示寂，由法眷公舉岐昌法兄繼承師席，重脩七塔以竟未盡之懷，莊嚴道場，恢復古蹟。達踵其後，竊思天王殿幾經風雨飄零，梁棟朽腐，外觀雖善，內念難安，擬欲重脩，以期永固。預計功程浩大，究非獨力能支，所望大紳善士，樂解施囊，圓脩檀度，等為功於種玉，冀集腋以成裘，福有攸歸，名垂不朽。是為啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a10">
    </a>
    <span style="color:#333399">
     大九華山十方廣濟茅蓬募緣啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    吾國四大名山：大九華山，即其一也。在安徽省青陽縣，峰巒秀麗，林壑深幽，為地藏菩薩道場，朝山進香之士，幾遍全國。爰有，慧真上人，戒行精嚴，悲願堅固，於普陀名山發心三步一禮，禮至大九華山，難行能行，難捨能捨，難忍能忍，有欲成就十方道場，手燃四指，身燃二百肉燈，行此三難，希有之事，冀滿斯願。於是民國二十四年，感動信心居士，夏某護法捐資購地，於肉身塔相近，結茅安眾，無論道俗，歡迎接待，以便就近禮塔。夏居士發心，獨力供養十年，道風遠播，衲子雲臻。不意世緣已畢，竟於二十七年往生極樂，茅蓬既失供養之人，大眾遂興絕糧之嘆。於是閉門念佛，以期感應，越一日，而送供者至，從二十七年，乃至三十五年，絕糧六次，每次均閉門念佛，俱感送供之人，有志精修之士，咸願終生棲止焉。惜範圍狹窄，未克廣住僧伽，由是有欲擴充殿堂，以期美善，擬建大殿一座，中奉地藏銅像，設莊嚴以昭誠敬，建禪堂一所，禪淨雙修，庶幾穩當。並鑒全山人眾，要建四眾普同塔，以為安身立命之處。惟是工程浩大，非獨力所能撐，功德莊嚴，必眾擎之易舉。恭疏短引，伏願
   </p>
   <p class="MsoPlainText">
    十方護法，遠近檀那，樂解施囊，共襄美舉！陽春一筆，功德千秋。是為啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a11">
    </a>
    <span style="color:#333399">
     水月庵茶會田緣啟（代作）
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    蓋聞六度佈施為第一，四事飲食在其中，給粥飯以濟饑虛，固是存仁之行，施茶水而周渴乏，詎非獲福之因！敝庵雖居別墅，適傍通衢，觀往來僕僕風塵，莫獲息肩之所，炎炎暑夏，每興焦口之嗟。由是鳩工重脩涼亭，功已告竣，使馳驅得少息之安，來往免窮途之嘆。但淒風苦雨，雖弗致以飄零，而夏令伏天，尚待施乎茶水。衲欲期美善，不憚辛勞，廣請
    <span>
    </span>
    檀那，共襄勝會。伏望仁人居子，樂善捐金，俾滴瀝成海，覆簣為山，置買田產，永存敝庵。作善降祥，自卜醍醐灌溉，依因接果，堪徵甘露沾濡。是為啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a12">
    </a>
    <span style="color:#333399">
     三寶經房募刻藏經緣啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    夫人道無言，必假文言而明其旨；聖人立教，宏宣聲教以啟其機。故我本師釋迦牟尼文佛，證道功圓，利生念切，首唱華嚴上乘，獨被積行之機。旋隱尊特勝身，曲為鈍根之輩巧施方便，普運慈悲，演三藏之靈文，歷五時之漸次，直至法華開顯，始暢出世本懷。究其設化之方，無非欲令眾生因指見月，得魚忘筌，悟入佛之知見而後已。瑛等自愧根機淺薄，業障深重，佛在世時我沉淪，我得人身佛滅度，雖慈風東被，貝葉西來，四明為緇流薈萃之區，六邑乏經教流通之所。每見研究佛乘法侶，因請購之無從，致智識而永錮，武陵之板無幾，頓伽之字過小，南京之藏尚未全，東洋之本距於遠，亦法門之一大憾事也。吾儕既在甯組織三寶經房，欲期名實相符，故募刻全藏，以飫醉心佛教者之願望。但為法之心雖切，奈經費浩大，究非獨力能持。伏願
    <span>
    </span>
    慧業文人，信心居士，朱門長者，白足高流，共結般若良緣，同成法施勝益，解襄樂助，集腋成裘。庶使慧日永鎮中天，法輪恆轉大地。盡人共睹，頓破長夜昏衢，有識皆知，不墮無明窠臼。功歸實際，福等河沙。是為啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a13">
    </a>
    <span style="color:#333399">
     上海圓明楞嚴專宗學院緣啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    夫首楞嚴經者，諸佛之心宗，群經之祕藏，眾生之大本，萬法之根源，教理行果，次第分明，信解修證，了義究竟。悟之者，彈指可超無學，迷之者，歷劫枉受輪迴。故我世尊圓顯如來藏性，直示首楞嚴王，祗因妄識紛亂，致令真心隱晦。由是三番破識，撤去大定之障礙，十番顯見，指明菩提之正因。會四科惟是本真，融七大無非藏性。阿難大開圓解，頓獲法身，喻屋求門，請示修法。以因契果，令選圓通本根；返妄歸真，但向一門深入。次第解結，不修之修；寂滅現前，無證而證。安住楞嚴大定，萬行繁興；趣向薩婆若海，二嚴克備。原始要終，不離最初方便；從因剋果，疾成無上菩提。一大藏教，孰有過於斯經者哉！圓瑛二十四歲，初聽此經，知為末世津梁，禪門關鑰；用功過度，三次吐紅，重法輕生，研究竟達十載，躡解起行，習禪復屆八冬，先後講演此經，達十三次，六十三歲，發心著述，先出楞嚴綱要一卷，續編講義六本，祗有三分之一，尚未完全。深思此經，為無上法寶，不僅裨益於禪宗，亦足顯揚乎教乘，擬就圓明講堂，創辦楞嚴專宗學院，定期三載，造就品學雙優之佛子，養成解行相應之講師，弘揚此經，荷擔大法。惟是茲事，任重道遠，力薄願宏。伏願
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    信佛檀那，護法居士，當仁不讓，見義勇為，維持將來之佛教，培植宏法之僧才，庶使佛日永曜於中天，法輪恆轉於大地，功歸實際，福等滄溟。是為啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a14">
    </a>
    <span style="color:#333399">
     泉州開元慈兒院緣起
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    立國之基，曰教與養；非教無以啟民智，非養無以樹民生，是教養之道，不容偏廢也明矣。夫天下無不可教之人，亦無不必養之理，其間竟有宿業所感，不獲教養之孤兒，年齡幼稚，父母早亡，無怙無恃，匪衣匪食，煢煢孑立，依人為生。此際若無人施以教養，非偏辱身為奴，流轉為丐，難免飢寒所迫，不知謀生，無以自存於天壤，其受罰何其酷也！且孤兒同一人類，佛性本來平等，即其體魄與腦力，較之常兒，初無稍異，若能有以扶持之，誘導之，其所造就，正未可限量也。合抱之材，起於毫末，今日之孤兒，果得生成陶鑄，安知而非他日之偉大人物耶！圓瑛五齡失蔭，椿樹風摧，萱堂月冷，賴叔父教養成人。少安儒業，冠入釋門，研究佛教大乘宗旨，不外慈悲為本，方便為門，宏法是家務，利生是天職。由此游心教理，二十餘年，講經於海內外者，三十餘處，此皆叔父教養之力，有以成之也。復念孔子傷心於少賤，文王致哀於煢獨，儒釋之道，若出一轍，故對此至窮苦而無告之孤兒，極思效先聖之仁心，學我佛之悲願，施以教養，予以安樂，衣之以衣，食之以食，課之以學，授之以藝，造就其相當之知識與技能，俾成人後，得有獨立生活之能力，可以獻身於社會之用，此慈兒院之所由立也。民國七年，圓瑛住持甯波接待講寺，聯絡僧界，創辦佛教孤兒院一所，於茲七載，成績頗著。今秋與同志，星嘉坡普陀寺轉道和尚，巴雙觀音亭，轉物當家，三人發願，來泉重興大開元寺，創辦斯院，以步寧波之後塵，而為閩南之首倡，開辦費用，已全數負擔，更思籌集基金，永垂久遠，故代盡未來際無告之孤兒，請願於十方宰官居士，各發慈悲喜捨，四無量心，慨解施囊，共成永遠之慈善事業。恤孤之舉，即寓有愛群愛國之至意，直接則造福於孤兒，間接則造福於社會國家，其獲福豈有涯哉！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a15">
    </a>
    <span style="color:#333399">
     馬來亞中華佛教徒賑荒會緣起
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    慨以頻年浩劫，烽火漫天，遍野哀鴻，腦肝塗地，纍纍青塚，無非報國精靈，渺渺荒郊，盡是捐軀暴骨，傷心瓦礫，四顧茫然，滿目瘡痍，一望無際。況復干戈未戢，饑饉頻仍，難求一飯之恩，奚論五常之理。夫豈天心之未悔，亦關人事之不修，末俗澆漓，寧有止境！茲者全北馬中華佛教徒，暨護法居士，體我佛慈悲之旨，建忠魂超度之場，不獨哀念幽冥，且更垂憐黎庶，爰於丁亥年古曆七月初九至十五日，在檳城佛學院修建七晝夜法會道場。施瑜伽之法食，垂甘露於冥途；弔風雨之戰場，挽滄海之殘局。又設賑荒委員會，廣被窮黎，發願既宏，功德尤大。所願十方檀越，同此悲心，庶幾眾擎易舉，布瑞靄於寰區；積善有慶，遺福田於萬代。是為序。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    丁亥年二月觀音聖誕
    <span>
    </span>
    檳榔嶼極樂寺沙門圓瑛撰
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a16">
    </a>
    <span style="color:#333399">
     上海圓明法施會緣啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    夫四攝利生，布施第一，六度修法，檀那居先；一切菩薩，萬行繁興，莫不以布施為當務之急。然布施有三：一曰財施，令得資生之樂。二曰法施，令成開慧之益。三曰無畏施，令離苦惱之境。三者之中，法施為最。以法寶具足殊勝功用，能為眾生作外助之緣。一切眾生，若有信仰法寶者，或看經，或聞法，或專持誦，或請開示，能成十益：一、可得藉教觀心益。二、可得破迷成悟益。三、可得滅惡生善益。四、可得捨妄歸真益。五、可得發解起行益。六、可得超凡入聖益。七、可得捨權就實益。八、可得返本還源益。九、可得出離生死益。十、可得圓滿菩提益。故曰法為諸佛所師，十方諸佛，皆依法寶，得成阿耨多羅三藐三菩提故也。圓瑛有鑒於此，故發願研究教理，自覺覺他，到處講經，宣傳佛法；並著疏解，印送諸方，專修法供養，用報諸佛恩，已三十餘載矣。今者年逾花甲，境入桑榆，感目前之浩劫，由人心所造成，欲挽劫運，須正人心，欲正人心，應宏佛法。當此人欲橫流，殺機暴發，皆因佛法未曾普及，人心未能覺悟所致。茲欲善與人同，特就上海圓明講堂附設圓明法施會，分送各種經書，並著述淺近註疏，印贈中外各處，游心佛理，信仰佛學者，俾沾法益；未種善根者得種，已種善根者增長，已增長者成熟，已成熟者解脫。如金剛經云：若有人以恆河沙等身命布施，不如有人受持四句偈等。是知佛法不可思議，而修法施之功德，亦不可思議也。望海內外，諸山大德，信佛居士，樂善檀那，各發信心修法供，令眾得成十利益，如是布施福無邊，算數譬喻不能及。是為啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a17">
    </a>
    <span style="color:#333399">
     上海圓明蓮池會緣啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    夫人生最大者生死，世間至尊者佛法。生死飄零長劫，隨業輪轉以不休；佛法演唱真宗，對機設施而有異。無非指迷拭翳，欲令返本歸源。然我佛所說八萬四千法門中，求其事簡功深，因微果鉅者，捨念佛一法，更無他道也。但持六字洪名，便得帶業往生，究竟歸極一心，自可萬行具是。故六方諸佛，各出廣長舌相以讚揚，歷代前賢，共發堅固願心而倡導。圓瑛少業儒，冠入釋，既受戒法，致力禪宗，復究教乘，游心講肆，雖解行並進，每生死為憂。迨三十六歲，讀永明蓮池二大善知識之著述，深信念佛法門，可以速超生死，疾趣菩提。由是禪淨雙修，二十餘載，早備資糧，求生安養，專修淨業，自行化他。遂著勸修念佛法門，分佈諸方，特就上海圓明講堂，創立念佛道場，並組蓮池念佛會，遠追廬山蓮社家風，高然末世淨宗寶炬，徵集同志，一心念佛。所望三業清淨，圓成三昧之功，九有橫超，優入九蓮之品。是為啟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a18">
    </a>
    <span style="color:#333399">
     佛教放生會緣啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛教以慈悲為本，方便為門。慈悲之道，即大乘救世主義，運平等大慈，與一切眾生之樂，興同體大悲，拔一切眾生之苦，不僅濟度同倫，乃至抱識含情。但有知覺者，無不胞與為懷，慈悲是念，其救世精神，為何如耶！儒教亦云：「上天有好生之德，人類有側隱之心。」成湯解網，一念之惠澤常流，子產畜魚，千古之慈風未艾。夫仁列五常之首，殺居十戒之先，佛儒教網宏綱，若合符節，古聖賢莫不力而行之，垂為訓也。蓮池大師有放生之文，東坡居士有戒殺之論，文昌吟而為詩，關帝示之以偈，白樂天著放生儀，鄒元標立放生會，顏魯公隨所至郡縣鑿放生池：其好生愛物之儔，指不勝屈。烏菴道人云：「有命盡貪生，何分人與畜？殺生與放生，中有大禍福。」旨哉斯言也！胡世人之無知，取物命以為食，祗圖肥己，罔念傷慈，殺生資生，大錯特錯。蓋天下至重者生命，世間最慘者殺戮，鱗甲羽毛，形骸雖異，見聞知覺，佛性本同，經云：蠢動含靈皆有佛性，貪生怕死具有同情，豈可以我強而欺彼弱，將他肉以養自身，頓忘佛教慈悲，多結眾生冤業，酬償命債，報應在於早遲，彼此殺傷，輪迴互為高下，可不畏哉！佛印禪師云：「水中遊，林媕腹A何忍將來充日計？須臾活捉在砧床，口不能言眼還戲，美君喉，誇好味，命纔終，冤業至，食他一臠臠還他，古聖留言當不偽。」如是看來，殺生何異自殺。古德云：「千百年來碗媄慼A冤深如海恨難平，欲知世上刀兵劫，但聽屠門夜半聲。」苟能見物發慈悲心，放生行方便事，財無虛擲，福有攸歸，黿能懷樂以瘳瘡，狐解臨井而授術，救蟻中狀元之選，放龜封萬戶之侯；乃至垂壁聞經，啣環報德，物類之義忱靈性，豈亞於人乎！今者高樂園陳少庭居士等，發起組織佛教放生會，問序於余，為述緣起，並綴以偈曰：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念萬物本來一體，運慈悲以為宗旨。行方便集資放生，求同志見聞隨喜。
   </p>
   <p class="MsoPlainText" style="text-indent:24.0pt;">
    行仁脩德救眾生，以免一一遭慘死。少殺一命少一冤，世上刀兵劫漸止。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a19">
    </a>
    <span style="color:#333399">
     蓮池放生會緣啟
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    夫我佛具平等大悲，有情普度；上天有好生至德，一視同仁。物類廣殊，知覺一致，莫不貪生而畏死；卵胎濕化，均屬同情，須知感果必依因。鱗甲羽毛，各隨別業，人畜靈聰雖異，生佛心性本同，豈可以我強而欺彼弱，將他肉而養自身。豬知就戮而不前，牛解跪人而乞命。罪淵無底，屠門痛夜半之聲；業海靡涯，浩劫感空前之苦。輪迴高下，互為殺傷。命債酬償，因果之律不昧；人羊轉換，殺生之報難逃。至若命喪刀砧，魂驚湯火，為貪口頭滋味，以結身後冤家。古云：「千百年來碗媄慼A冤深似海恨難平。」怨氣滿兩間，人天雪涕；殺機伏四處，賢聖興嗟；都由食肉之冤，釀成刀兵之劫。是以如來慈悲為本，特制齋戒以利生；聖人胞與為懷，豈重犧牲而致祭。世有殺生祀神求福，焉知傷慈害理招愆；怎奈俗習相沿，以食肉為應分；安識良心盡喪，招業債以隨身。火獄滿罪人，豈外惡心感果；沙場遺白骨，無非殺業遠因。深望改往修來，斷惡行善。屠刀放下，千佛我亦一尊；獵箭折時，仙籙位居上品。若知懺悔，必獲禎祥。多人知戒殺，水陸空多荷生存；一邑喜放生，災厄難一齊消弭。化干戈為玉帛，世界昇平；轉劫火成祥雲，人天歡喜。護生如己，愛物成仁。願天下無殺戮之人，祝斯世有安寧之樂！為眾生請命，普勸共種福田；果樂善放生，自卜同躋壽域矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a20">
    </a>
    <span style="color:#333399">
     答唐智法居士所問三無性
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此三無性出楞伽經、唯識論，明真如空義。以真如體上，無遍計執性，亦無依他起性，唯一圓成實性。三無性者：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一）相無性：此相，即遍計執性，所執之我相法相，本無實性。以我法二相，由眾生妄想心，對因緣所生諸法，本來無我，周遍計度，妄執身心，以為實我；非但我相不有，即五陰諸法之相，亦復本空。如病目見空中華，亦周遍計度，妄執五陰，以為實法。此我法二相實無自性，乃眾生遍計執性所執。如夜間見地上一繩，執之為蛇，繩本非蛇，執為蛇相，此相實無自性，故名相無性。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二）生無性：此生，即依他起性，因緣所生之生，亦無實性。以諸法之生，不定屬於妄心。由於因緣和合，虛妄有生，此生為因緣生，乃仗因託緣而生，實無自性。如世間麻繩，麻為因，搓為緣，乃生出一繩，此生實無自性，故名生無性。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三）勝義無性：勝義，即真如殊勝之義，無諸虛妄之性。真如為圓為常，為一切有為法之實性，乃屬圓成實性，是絕待法，遠離依他起性，遍計執性，為麻中本無繩之與蛇，故名勝義無性。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此一問題，大略看之，難免懷疑，以相生二種無性，明知其為妄，故不疑。而勝義明知其為真，何以亦復無性，故多懷疑。當知無性之名雖同，其義有異，前二無真實性，後一無虛妄性，故同稱三無性也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a21">
    </a>
    <span style="color:#333399">
     復閻退之居士垂問禪淨二宗
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    退之居士大鑒：謹復者，頃接尊函，展誦之餘，叨承過獎，殊益顏汗！雖未覿面，如同晤對。至所詢禪淨二宗，謹為奉復。我佛說法，契理契機，因群機不等，故施設有殊，雖方便多門，實歸元無二也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    禪淨二宗，皆如來所說，歸元方便之門，未可有所是非。若以禪排淨，以淨抑禪，非特他宗不用，實亦自宗未徹。余嘗謂禪淨雖有二名，其實一理，不過下手不同，對機有異耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    禪宗不立語言文字，直指人心，見性成佛。教人看一句話頭，堵截意識不行，令見清淨本然之心性。此為接上根者流，是圓頓修持之法，稱為最上一乘，中下根人，未足以語此。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    淨宗不論智愚老少，教人但持一句佛號，念念相續，無有間斷，以念止念，心中惟有佛，佛外更無心，念到事一心不亂，即得往生。若得理念，了知能念心外，無有佛為我所念，所念佛外，無有心能念於佛，能所雙忘，心佛不二，親見自性彌陀，則與親見本來面目如同一轍。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    禪淨二宗比較，禪則獨被上根，淨則普被三根；禪則惟憑自力，淨則兼承佛力，故從上諸祖，皆云修行以念佛為穩當；又則禪宗未透三關，生死不了，再入人世，只恐有隔胎之迷。淨宗只要深信切願，力行不倦，縱未得理一心三昧，但得事念功成，亦得蒙佛接引，帶業往生，橫超三界，疾出生死，圓證三不退，親覲彌陀，聞法得忍，何愁佛道不成。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若論高深，則禪宗單刀直入，固推圓頓，而淨宗達理之士，未必或遜。古德云：忽然起念念彌陀，平時無風自作波，有念消歸無念處，豈知無念亦為多。此則有無雙遣，一性圓明，與禪宗圓照清淨覺相，無以異也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若論穩當，則淨宗能得諸佛護念，而彌陀願力攝持，不遭魔事，不為內惑所亂，不被諸業所縛，一切法門，無與等者。此皆平心而論，無有抑揚於其間。故千經萬論，處處指歸，古聖前賢，人之推重，即以此也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    惟是法要對機，如遇夙習禪宗之人，亦不必令其捨禪修淨，不妨禪淨雙修。圓瑛初習禪宗有年，後則益修淨土，求願往生，祗因弘法事繁，定功有間，又恐壽命有限，故兼修淨土，免墮吉老青公之覆轍耳。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    居士夙根深厚，見解亦高，望勿高推禪理，輕棄淨宗。不妨禪淨雙修，念到境寂心空，空性圓明，成法解脫，解脫不住，則生死不了而了，涅槃無證而證矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
