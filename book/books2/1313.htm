
<html>
<head>
<meta http-equiv=Content-Type content="text/html; charset=Big5">
<title>佛教各宗大意四輯第二種—淨土宗大意</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW link=blue vlink=purple background="../books/textbackground.jpg" class="Normal" bgcolor="#ffffff">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>佛教各宗大意四輯第二種<span
lang=EN-US></span></span></b></p>
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>—</span></b><b><span
style='font-size:36.0pt;font-family:標楷體;color:#FF6600'>淨土宗大意</span></b><b><span lang=EN-US style='font-size:36.0pt;
font-family:標楷體;color:#FF6600'></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>黃懺華居士編述</span><span lang=EN-US style='font-family:"Times New Roman";
color:#003300'></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span lang=EN-US><a
href="#a01">第一篇 緒論</a></span></p>
  <p class=MsoPlainText align=center style='text-align:center'><span lang=EN-US><a
href="#a02">第二篇 此宗之宗意</a></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a01></a><span style='color:#333399'>淨土宗大意<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一篇<span>&nbsp; 
    </span>緒論</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一章<span>&nbsp; 
    </span>此宗之名稱及其略史</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗以願求往生阿彌陀佛極樂淨土為宗旨故，約其所期，名淨土宗。佛典稱釋迦牟尼佛在耆闍崛山說無量壽經，在王舍城說觀無量壽經，在祇樹給孤獨園說阿彌陀經，宣示彌陀因位之願行，果成之利益，及眾生往生之因果等，開闡往生淨土之法門。佛滅度後，馬鳴龍樹天親等，造往生淨土等論，贊述三經之要義。天親滅後五百年，菩提流支三藏出，傳淨土法門於震旦。而中土此宗之興，尚遠在東晉慧遠法師。遠公於廬山，結蓮社，專倡淨土法門，是為此宗初祖。其後經百年，北魏永平元年，菩提流支來震旦，宣揚淨教。有曇鸞法師者，初為術學，就陶隱居，得仙經。還洛下，遇菩提流支，問以長生之道。流支以觀經授之。鸞遂焚毀仙經，晝夜專誦觀經，修三福業觀想九品等。作往生論註二卷，此土此宗著述，推為巨擘。後經百年，隋大業五年，有道綽禪師，景慕曇鸞淨土之業，繼其後塵，住玄中寺。講觀無量壽佛經將二百遍。著有安樂集二卷。後經三十二年，唐貞觀十五年，有善導大師，初誦法華維摩，忽思教門非一，當求契機，入大藏，信手探經，得觀無量壽，乃專修十六妙觀。後謁道綽禪師，益喜入道津要，莫過於是。遂作觀經疏四卷，陳淨土要義，作法事讚等，定一宗所用行儀。其門下有懷感禪師，著釋淨土群疑論。尋少康法師出，亦弘通此宗。五代之永明壽，宋之省常，次第相承，千年弗替。明清大德如梵琦蓮池蕅益截流等，居士如袁中郎兄弟周懷西彭尺木等，無不盡力提倡。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第二章<span>&nbsp; 
    </span>此宗之教判</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗之教判有三種。一難行易行二道，此約行之教相，出龍樹十住毘婆沙論。曇鸞大師，依此論，判釋迦如來一代教法為難行易行二道。謂於五濁之世，於無佛時，求不退，為難行道，譬如陸路。步行則苦。以信佛因緣，願生淨土，乘佛願力，便得往生彼清淨土，佛力住持，即入大乘正定之聚，為易行道，譬如水路，乘船則樂。二聖道淨土二門，此約證之教相，出道綽安樂集。道綽分大乘聖教為二種勝法，一謂聖道，二謂往生淨土。於此娑婆世界，斷惑證理，入聖得果，名聖道門，依彌陀之大願業力，生彼極樂世界，入聖證果，名淨土門。其聖道一門，今時難證。一由去大聖遙遠，二由理深解微。當今末法，現是五濁惡世，唯有淨土一門：可通入路。聖道淨土，難行易行，其言雖異，其意則同。故難行聖道，同為自力。易行淨土，俱是他力。此宗屬易行道淨土門。他諸大少乘教，屬難行道聖道門。三聲聞菩薩二藏漸頓二教，此約教之教相，出善導觀經疏。謂此宗於聲聞菩薩二藏中，菩薩藏收。於漸頓二教中，頓教攝。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第三章<span>&nbsp; 
    </span>此宗之典籍</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>淨土事理，諸經廣說，而此宗所依，則不出三經一論。三經者，一無量壽經，明彌陀因位願行及果上功德。此經前後有十二譯，就中五存七缺，今所依，五存中第四曹魏嘉平四年康僧鎧三藏譯本也。二觀無量壽經，說往生淨土之行業。此經有二譯，一存一缺，今所依，劉宋元嘉元年僵良耶舍三藏譯本也。三阿彌陀經，示淨土莊嚴及執持名號證誠護念之利益。此經有四譯，今所依，姚秦弘始四年鳩摩羅什三藏譯本也。一論者，往生論，具云無量壽脩多羅優婆提舍願生偈。婆藪槃頭菩薩，總攝上三部經，正明往生淨土義。解釋此三經一論者，曇鸞之略論安樂淨土義，略釋無量壽經。往生論註，註釋往生論。道綽之安樂集，據觀無量壽經，述往生淨土之要義。善導之觀無量壽經疏，發揮觀經之玄義并解釋其文句。此外若法事讚往生禮讚觀念法門般舟讚，亦善導作，定往生淨土之行儀。皆此宗之要籍也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399"><a name=a02></a>第二篇<span>&nbsp; 
    </span>此宗之宗意</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一章<span>&nbsp; 
    </span>彌陀淨土之因果</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗之宗意，在以行者之心行業為內因，以彌陀之願業力為外緣，內外相應，往生極樂國土。願者本願。本願者，本者因義，諸佛在因位即修菩薩行時所發之誓願，望果云本願。又本者根義，菩薩誓願無量，唯此願為根本，故云本願。此願有總別二類，總願者，一切菩薩通發之通總願，如四弘誓願三念願力是也。別願者，菩薩依各自意樂所發之各別願，如藥師十二願釋迦五百願是也。彌陀之別願，據無量壽經稱，過去久遠無量不可思議無央數劫，有佛出世，名世自在王如來，時有國王，名離垢淨王，聞佛說法，心懷悅豫，尋發無上正覺之心，棄王位，作比丘，號曰法藏，請世自在王如來所，請問諸佛淨土之行。世自在王如來，為廣說二百一十億諸佛剎土，天人善惡，國土麤妙，應其心願，悉現與之。時彼比丘聞佛所說嚴淨國土，皆悉睹見，即於佛前發無上殊勝之願，具足五劫，思惟攝取莊嚴佛國清淨之行。既攝受已，發起稱性四十八種大願，所謂四十八願，淨影疏謂義要唯三。義要三者，一攝法身願，二攝淨土願，三攝眾生願。攝法身願者，四十八願中第十二光明無量願。第十三壽命無量願，第十七諸佛稱揚願。法藏比丘誓願當來成佛時，如是莊嚴佛身。攝淨土願者，第三十一國土清淨願，第三十二國土嚴飾願，誓願當來成佛時，如是莊嚴淨土。攝眾生願者，餘四十三願，誓願當來成佛時，如是攝取一切有緣眾生。此中攝眾生願中念佛往生願，即四十八願中第十八願，所謂設我得佛，十方眾生，至心信樂，欲生我國，乃至十念。若不生者，不取正覺。正法藏比丘之本懷所在，而無量壽經之宗要，唯在此願。蓋此經之主旨，在念佛往生，而此願則示唯依稱名念佛一行，得往生淨土者也。建此願已，一向專志莊嚴妙土，於不可思議兆載永劫，積植菩薩無量德行。願行圓滿，於十劫前入佛位，號阿彌陀，現在西方，去此十萬億佛剎，其佛世界，名曰安樂，一作極樂。所言阿彌陀者，如彌陀經中解彼佛何故號阿彌陀，謂彼佛壽命及其人民，無量無邊阿僧祇劫，故名阿彌陀。又彼佛光明無量，照十方國，無所障礙，是故號為阿彌陀；即前者言阿彌陀佛及其人民壽命無量，後者言阿彌陀佛光明無量。無量壽經亦云：無量壽佛，威神光明，最尊第一，諸佛光明，所不能及。又云：無量壽佛，壽命長久，不可稱計，故有無量壽佛又無量光佛之稱。所言極樂者，如彌陀經中解彼士何故名為極樂，謂其國眾生，無有眾苦，但受諸樂，故名極樂；即無三苦五苦八苦等一切苦，但有世間樂出世間樂。如七寶光明，飛行來往，是世間樂。念佛法僧，與上善聚，是出世間樂。不退菩提，證入補處，是出世間上上樂也。言淨土者，金銀琉璃所成，清淨莊嚴，無四趣五濁等雜穢之國土。如梁攝論云：所居之土，無於五濁，如彼玻璃珂等，名清淨土。又諸經要集云：世界皎潔，名之為淨，淨之所居，名之為土也。此宗以阿彌陀佛為報身佛，以極樂世界為報土。如四帖疏引大乘同性經無量壽經，言彌陀淨國，是報非化。又安樂集言現在彌陀是報佛，極樂寶莊嚴國是報土。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第二章<span>&nbsp; 
    </span>眾生往生之因果</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>一、往生內因<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第一）菩提心<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>若欲往生淨土，要須內因外緣具足，方乃得生。此中有三，一往生內因，二往生外緣，三往生品位。所言往生內因者，謂眾生之心行業。凡欲往生淨土，先須發菩提心。菩提心者，無量壽願王所由建立，亦盡十方三世一切諸佛所從出生也，是以大經三輩觀經上品，俱以發菩提心為本。言菩提者，即是佛果之名。言心者，即是眾生能求之心。具云阿耨多羅三藐三菩提心，譯云無上正遍知心。無上者，窮理盡性，更無過者。正遍知者，真正如法界而知。法界無相故，正智無知。以無知故，無不知。無知而知，是正遍知。又云無上道心，道者，無礙道也。無礙者，謂知生死即是涅槃如是等入不二法門無礙相也。為無上道發大心，故云發菩提心。往生論謂此無上菩提心，即是願作佛心。願作佛心，即是度眾生心。度眾生心，即攝取眾生生有佛國土心。是故願生彼安樂淨土者，要發無上菩提心。安樂集謂菩提乃是無上佛道之名。若欲發心作佛者，此心廣大，遍周法界。此心究竟，等若虛空。此心長遠，盡未來際。此心普備，離二乘障。若能一發此心，傾無始生死沈淪所有功德迴向菩提，皆能遠詣佛果，無有失滅。又依往生論及安樂集凡欲發心會無上菩提者，先須離三種與菩提門相違法。何等為三，一者依智慧門，不求自樂，遠離我心貪著自身。知進守退曰智，知空無我曰慧。依智故，不求自樂。依慧故，遠離我心貪著自身。二者依慈悲門，拔一切眾生苦，遠離無安眾生心。拔苦曰慈，與樂曰悲。依慈故，拔一切眾生苦。依悲故，遠離無安眾生心。三者，依方便門，憐愍一切眾生心，遠離供養恭敬自身心。正直曰方，外己曰便。依正直故，生憐愍一切眾生心。依外己故，遠離供養恭敬自身心。遠離三種菩提門相違法，即得三種隨順菩提門法。何等為三，一者無染清淨心，以不為自身求諸樂故。菩提是無染清淨處，若為身求樂，即違菩提。是故無染清淨心，是順菩提門。二者安清淨心，以拔一切眾生苦故。菩提是安穩一切眾生清淨處，若不作心拔一切眾生離生死苦，即便違菩提。是故拔一切眾生苦，是順菩提門。三者樂清淨心，以令一切眾生得大菩提故，以攝取眾生生彼國土故。菩提是畢竟常樂處，若不令一切眾生得畢竟常樂，則違菩提。此畢竟常樂依何而得？依大乘門。大乘門者，謂彼安樂佛國是也，是故又言以攝取眾生生彼國土故。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第二）厭離心欣求心<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>厭離心者，厭離穢土，八苦交煎，怨家會聚故。欣求心者，欣求淨土，萬福莊嚴，壽命無盡故。以彼土之樂，同觀縮娑婆之苦，厭離自深。如離廁坑，如出牢獄。以娑婆之苦，遙觀彼土之樂，欣樂自切，如歸故鄉，如奔寶所。如觀經廣明厭苦緣竟，於欣淨緣中云唯願世尊為我廣說無憂惱處，我當往生，不樂閻浮提濁惡世也。此濁惡處，地獄餓鬼畜生盈滿，多不善聚（中略）。惟願佛日教我觀於清淨業處云云。此厭離心欣求心者，菩提心及至誠心深心迴向發願心之基礎也。不厭不欣，則菩提心不起，三心亦不起故。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第三）至誠心深心迴向發願心<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>大經說至心信樂，觀經說三心，彌陀經說一心不亂。三心者，一至誠心，二深心，三迴向發願心。具三心者，必生彼國，若少一心，即不得生。至誠心者，一切眾生身口意業所修解行，必須內外相應，真實為求生彼佛淨土，不得內畜名聞利養之心，外現賢善精進之相。深心者，即是深信之心。此有機法二種，初信機，決定深信自身現是煩惱具足之凡夫，自無始以來，漂溺五趣，循環不息，無有出離之緣。次信法，決定深信彼阿彌陀佛，成就四十八願，攝受一切眾生，無疑無慮，專念彼佛名號，上盡百年，下至一日七日，仗彼佛之加被護念力，定得往生極樂。迴向發願心者，謂以自無始以來及以今生自他所修一切世出世善根，悉皆迴向，願生彼佛國土。又迴向發願願生者，必須決定真實心中迴向願作得生想。如往生禮讚云：一切至誠心，所謂身業禮拜彼佛，口業讚歎稱揚彼佛，意業專念觀察彼佛。凡起三業，必須真實，故名至誠心。二者深心，即是真實信心。信知自身是具足煩惱凡夫，善根薄少，流轉三界，不出火宅。今信知彌陀本弘誓及稱名號下至十聲一聲等定得往生，乃至一念無有疑心，故名深心。三者迴向發願心，所作一切善根，悉皆迴願往生，故名迴向發願心。具此三心必得生也，若少一心即不得生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第四）定散二善<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>定散二善，具如觀經所說，定即息慮以凝心，散即廢惡以修善，迥斯二行，求願往生也。所謂定善，指佛因韋提致請所說十三觀法。一日觀，謂正坐西向，諦觀於日，令心堅住，專想不移。見日欲沒，狀如懸鼓。既見日已，閉目開目，皆令明了，是為日想。二水觀，譯作水想，見水澄清，亦令明了。想水成已，當作冰想。見冰映徹，作琉璃想。此想成已，見琉璃地內外映徹，是為水想。三地觀，謂前想成時，開目閉目，不令散失。如此想者，名為麤見極樂國土。見已分明，是為地想。四寶樹觀，地想成已，作七重行樹想，一一樹高八千由旬，七寶映徹，珠網覆上，行行相當，葉葉相次，生諸妙華，成七寶果。其葉千色，有大光明，照映三千世界十方國土，悉於中現，是為樹想。五寶池觀，謂想極樂國土，有八池水。一一池水，從如意珠王生，分為十四支，一一支作七寶妙色。黃金為渠，雜色金剛以為底沙。一一水中，有六十億七寶蓮華。一一華團圓正等十二由旬。其摩尼水，流注華間，演說苦空無常無我諸波羅密微妙法音。其八池水，皆具八種功德，是為八功德水想。六寶樓觀，又名總觀，謂眾寶國土，一一各有五百億寶樓。其樓閣中，有無量諸天，作眾妓樂。又有樂器，懸處虛空，如天寶幢，不鼓自鳴。此眾音中，皆說念佛念法念比丘僧。此想成已，名為麤見極樂世界寶樹寶地寶池，是為總觀。七華座觀，謂當作七寶蓮華想。一一華葉，作百寶色，華葉小者，縱廣二百五十由旬。一一華葉，有百億摩尼珠王以為映飾。一一摩尼珠，放千光明，毘楞伽寶以為其臺。臺有四柱寶幢，幢上寶幔，如夜摩天宮，是為華座想。八像觀，謂欲想彼佛，先當想像，如閻浮檀金色，坐彼華上。見坐像已，心眼得開，明見極樂國土七寶莊嚴，寶地寶池，寶樹行列。復想一大蓮華在佛左邊，一大蓮華在佛右邊，觀世音大勢至二菩薩，坐左右華上，皆放光明。其光金色，照諸寶樹。一一樹下，亦有三蓮華。諸蓮華上，各有一佛二菩薩像，遍滿彼國，是為像想。九真身觀，謂觀無量壽佛身相光明。身如百千萬億夜摩天閻浮檀金色，高六十萬億那由他恆河沙由旬。眉間白毫，右旋宛轉，如五須彌山。眼如四大海水，青白分明。身諸毛孔，流出光明，如須彌山。彼佛圓光，如百億三千大千世界。於圓光中，有百萬億那由他恆河沙化佛，有眾多無數化菩薩以為侍者。無量壽佛，有八萬四千相。一一相，有八萬四千隨形好。一一好，復有八萬四千光明。一一光明，遍照十方世界念佛眾生，攝取不捨。欲觀無量壽佛者，從一相好入，但觀眉間白毫，極令明了。見眉間白毫者，八萬四千相好，自然當現。見無量壽佛者，即見十方無量諸佛，是為遍觀一切色身相。十觀音觀，謂想觀世音菩薩，身長八十萬億那由他由旬，身紫金色，頂有肉髻，項有圓光。其圓光中，有五百化佛一一化佛，有五百化菩薩，無量諸天，以為侍者。舉身光中，五道眾生，一切色相，皆於中現。毘楞伽寶以為天冠，冠中有一立化佛，高二十五由旬。菩薩面如閻浮檀金色，眉間毫相，流出八萬四千種光明一一光明，有無量化佛。一一化佛，有無數化菩薩以為侍者，臂如紅蓮華色，手掌作五百億雜蓮華色。一一指端，有八萬四干畫，猶如印文。以此寶手，接引眾生。足下有千輻輪相，自然化成五萬億光明臺。其餘身相，眾好具足，如佛無異，是為觀觀世音菩薩真實色身相。十一勢至觀，謂想大勢至菩薩，身量大小，亦如觀世音。圓光面如二十五由旬，舉身光明，作紫金色，有緣眾生，皆悉得見。但見此菩薩一毛孔光，即見十方無量諸佛淨妙光明，是故號為無邊光。以智慧光普照一切，令離三塗，得無上力，是故號為大勢至。此菩薩天冠有五百寶華，一一寶華，有五百寶臺，十方佛國廣長之相，皆於中現。於肉髻上，有一寶瓶，盛諸光明，普現佛事，餘諸身相，如觀世音，等無有異。是為觀大勢至色身相。十二普觀，謂前想成已，當起自心，生於西方極樂世界。於蓮華中結跏趺坐，作蓮花合想，作蓮華開想，蓮華開時有五百色光來照身想，作眼目開想，見佛菩薩滿虛空中，水鳥樹林及與諸佛所出音聲，皆演妙法。見此事已，名見無量壽佛極樂世界，是為普想觀。十三雜想觀，謂若欲至心生西方者，先當觀於一丈六像，在池水上，如先所說無量壽佛，神通如意，於十方國變現自在，或現大身，滿虛空中，或現小身，丈六八尺。所現之形皆真金色，圓光化佛及寶蓮華，如上所說。觀世音及大勢至，於一切處，身同眾生。但觀首相，知是觀世音，知是大勢至。此二菩薩，助阿彌陀佛，普化一切，是為雜想觀。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>所謂散善，指佛不待請自說之三福九品諸行。三福者，一世福、二戒福、三行福。世福者，孝養父母，奉事師長，慈心不殺，修十善業。戒福者，受持三歸，具足眾戒，不犯威儀。行福者，發菩提心，深信因果，讀誦大乘，勸進行者。九品者，開此三福，說九品行。一上上品，慈心不殺，具諸戒行，讀誦大乘方等經典，修行六念。二上中品，善解義趣，深信因果。三上下品，亦信因果，發無上道心。四中上品，受持五戒。五中中品，受持一日一夜戒。六中下品，孝養父母，行世仁慈。七下上品，稱阿彌陀佛一聲。八下中品，聞阿彌陀佛功德。十下下品，具足十念，稱南無阿彌陀佛。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第五）正助雜三行<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>正助雜三行者，專依往生淨土經所修行業，是名正行。自餘一切諸善萬行，悉名雜行。大經三輩中，俱言一向專念無量壽佛，念佛是正行。餘出家發心造像起塔等諸善，皆是雜行。若依觀經，則定善十三觀及下三品念佛，是正行。序分三福諸行，及上六品諸行，皆是雜行。彌陀經一日七日念佛外，不說餘行。故此經所說皆是正行，無雜行。今且分正行為五，對之，雜行亦分為五：一讀誦正行，一心專讀誦淨土正依之觀經彌陀經無量壽經等；對之，讀誦自餘般若法華諸經，名讀誦雜行。二觀察正行，一心專注思想觀察憶念極樂淨土依正二報。依報者，二十九種莊嚴等。正報者，彌陀觀音勢至等；對之，觀察他十方淨土，又觀察真如法性等，名觀察正行。三禮拜正行，一心專禮極樂淨土阿彌陀佛；對之，禮拜他佛菩薩世天等，名禮拜雜行。四稱名正行，一心專稱阿彌陀佛名號；對之，稱念此外佛菩薩等之名號，名稱名雜行。五讚歎供養正行，一心專讚歎供養阿彌陀佛；對之，讚歎供養自餘諸佛菩薩，名讚歎供養正行。此中第四稱名正行，為順本願之正業。餘四種正行，為助業。如四帖疏云：一心專念彌陀名號行住坐臥，不問時節久近，念念不捨者，是名正定之業，順彼佛願故。若依禮誦等，即名為助業。捨雜行，歸正行。正行中，傍修助業，專修正業，稱佛名，期往生，是即念佛往生法門也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第六）五念門<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>往生論言修五念門行成就，畢竟得生安樂國土，見彼阿彌陀佛。五念門者，一禮拜門，謂向阿彌陀如來應正遍知，一心翹勤，恭敬禮拜。二讚歎門，謂稱彼如來名，如彼如來光明智慧讚歎。三作願門，謂常以清淨意業，發大誓願，願生安樂國土。四觀察門，謂以智慧觀察。此有三種，一觀察彼佛國土莊嚴功德，二觀察阿彌陀佛莊嚴功德，三觀察彼諸菩薩莊嚴功德。五迴向門，謂心常作願，以己功德，迴施一切眾生，共往生彼安樂國土。生彼土已，得奢摩他毗婆舍那，方便力成就，迴入生死稠林，教化一切眾生，共向佛道。門者，入出義也。如人得門，則出入無礙。前四念是入安樂淨土門，後一念是出慈悲教化門。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>善導於往生禮讚作一身業禮拜門，二口業讚歎門，三意業憶念觀察門，四作願門，五迴向門。一身業禮拜門，謂一心專至恭敬合掌香華供養禮拜阿彌陀佛，禮即專禮彼佛，畢命為期，不雜餘禮。二口業讚歎門，謂專意讚歎彼佛身相光明，一切聖眾身相光明，及彼國中一切寶莊嚴光明等。三意業憶念觀察門，謂專意念觀彼佛及一切聖眾身相光明國土莊嚴者，如觀經說，唯除睡時，恆憶恆念恆想恆觀此事等。四作願門，謂專心若晝若夜，一切時，一切處，三業四威儀所作功德，不問初中後，皆須真實心中發願，願生彼國。五迴向門，謂專心若自作善根，及一切三乘五道一一聖凡等所作善根，深生隨喜。如諸佛菩薩所作隨喜，我亦如是隨喜。以此隨喜善根及己所作善根，皆悉與眾生共之，回向彼國，故名迴向門。又到彼國已，得六神通迴入生死，教化眾生。徹窮後際，心無厭足，乃至成佛，亦名迥向門。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此五念門與彼五種五行，半開半合。禮拜讚歎觀察三行，彼此相合。五念門闕讀誦稱名二門五正行無作願迥向。然約三業門，則彼讀誦稱名俱口業故，合此讚歎門。此作願迴向同是意業故，合彼觀察正行。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第七）念佛三昧<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗以修念佛三昧，為一宗之要旨。念佛言，有總別。就總，有三種，一稱名念佛，口稱佛名。二觀想念佛，靜坐觀佛相好功德。三實相念佛，觀佛法身非有非空實相理。此中此宗所主者，稱名念佛也。就別言，對觀佛別立念佛。此時觀佛中，攝觀想實相二種念佛；對之，稱名念佛，單云念佛，如對稱觀佛三昧念佛三昧是也。此中此宗所主者，念佛三昧也。如無量壽經四十八願中，唯明專念彌陀名號得生。又如彌陀經中，一日七日專念彌陀名號得生。又觀無量壽經定散文中，唯標專念名號得生。蓋念佛法門，普攝諸根，而以稱名念佛為最要妙，故此宗流別雖多，而以稱名念佛為第一修持正法也。念佛三昧者，梵語三昧，一譯正受。三，正也。昧，受也。禪定之異名。觀經玄義分言正受者，想心都息，緣慮並亡，三昧相應，名為正受。同序分義，因前思想，漸微微細，覺想俱亡，唯有定心與前境合，名為三昧。如往生禮讚引文殊般若云，欲明一行三昧，唯勸獨處空閑，捨諸亂意，係心一佛，不觀相貌，專稱名字，即於念中得見彼阿彌陀佛及一切佛等。又阿彌陀經衷論言，秉真念以袪妄念。妄念既盡，真念獨存。諸念既盡，唯阿彌陀佛一念獨存，然後乃成三昧。念佛三昧有二種，一根本三昧，二究竟三昧。學者閉關念佛，必念至一塵不染，萬緣俱寂，心中唯存四字佛號。雖強覓妄念，亦了不可得。然後得為一心不亂。既證一心不亂，然後謂之根本三昧。學者既證根本三昧，復進修不已，且嘗預發見性之願，然後圓覺妙心，廓然開悟，明自本心，見自本性，乃得謂之究竟三昧。諸宗繁雜，且多退墮，惟橫超生死，事半功倍，苟證念佛三昧，尤足囊括諸宗，即三昧未就，但能臨終正念，亦可往生。既獲往生，即永無退墮之緣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第八）四修<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>往生禮讚又勸行四修法，用策三心五念之行。四修者，一恭敬修，謂恭敬禮拜彼阿彌陀佛及彼一切聖眾等，畢命為期，誓不中止，即是長時修。二無餘修，謂專稱彼佛名，專念專想專禮專讚彼佛及一切聖眾等，不雜餘業。畢命為期，誓不中止，即是長時修。三無間修，謂相續恭敬禮拜，稱名讚歎，憶念觀察，迴向發願，心心相續，不以餘業來間，又不以貪瞋煩惱來間，隨犯隨懺，不令隔念隔時隔日，常時清淨，亦名無間修。四長時修，不論年月長短，初發心已後，畢命為期，誓不中止所修行業。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>二、往生外緣<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>依上所述，彌陀之本願有總別二類。其別願中第十八願，亦稱生因本願。生因者，往生正因。即依願文意，若我成佛，十方眾生，稱我名號，下至十聲，若不生者，不取正覺。故第十八願，名念佛往生願。即四十八願中，獨第十八願，唯取念佛，悉捨餘行。依此義，生因本願，唯限於念佛一行。諸佛所證，平等是一，若以願行來收，非無因緣。然彌陀世尊，本發深重誓願，現在西方，以光明名號攝取十方眾生。若能一心專至稱彼妙德成就六字名號，則彌陀與行者，彼此相應，具足親近增上三緣。所言三緣者，觀經第九觀中，言彌陀如來，放無量光明，遍照十方世界念佛眾生，攝取不捨。四帖疏釋謂雖備修眾行，但能迴向，皆得往生，而佛光普照，唯攝念佛行者。此有三義：一明親緣，眾生起行，口常稱佛，佛即聞之。身常禮敬佛，佛即見之。心常念佛，佛即知之。眾生憶念佛者，佛亦憶念眾生。彼此三業不相捨離，故名親緣。二明近緣，眾生願見佛，佛即應念，現在其前，故名近緣。三明增上緣，眾生稱念，即除多劫罪，命欲終時，佛與聖眾自來迎接，諸邪業繫無能礙者，故名增上緣。此三緣者，念佛行者不共之別益，而一切善惡凡夫得生者，莫不皆乘阿彌陀佛大願業力為增上緣也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>三、往生品位<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第一）三輩<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>大經說三輩往生，觀經說九品往生。三輩者，往生淨土，由行業之淺深，有上中下三類。其上輩者，有五因緣。一者，捨家離欲，而作沙門。二者，發無上菩提心。三者，一向專念無量壽佛。四者，修諸功德。五者，願生安樂國。具此因緣，臨命終時，無量壽佛，與諸大眾，現其人前，即便隨佛往生安樂，於七寶華中，自然化生，住不退轉，智慧勇猛，神通自在。其中輩者，有七因緣。一者，發無上菩提心。二者，一向專念無量壽佛。三者，多少修善，奉持齋戒。四者，起立塔像。五者，飯食沙門。六者，懸繪，然燈，散華，燒香。七者，以此迴向，願生安樂。臨命終時，無量壽佛，化現其身，光明相好具如真佛，與諸大眾，現其人前，即隨化佛，往生安樂，住不退轉，功德智慧，次如上輩。其下輩者，有三因緣。一者，假使不能作諸功德，當發無上菩提心。二者，一向專意，乃至十念，念無量壽佛。三者，以至誠心，願生安樂。臨命終時，夢見無量壽佛，亦得往生，功德智慧，次如中輩。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第二）九品<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>九品者，往生淨土，由行業之優劣，有上中下三品，三品各分上中下三生，合為三生九品。上品上生者，若有眾生願生安樂者，發三種心，即便往生。一者至誠心，二者深心，三者迴向發願心。復有三種眾生，當得往生。一者，慈心不殺，具諸戒行。二者，讀誦大乘方等經典。三者，修行六念，所謂念佛法僧念戒捨天等。此修學大乘上善凡夫人，各以己業，專精勵意，一日一夜，乃至七日七夜，相續不斷，各迴所作之業，求願往生極樂國土。命欲終時，阿彌陀佛及與化佛菩薩大眾，放光授手。行者見已，歡喜踴躍，隨從佛後，往生彼國。生彼國已，聞佛菩薩及依報光明寶林演說妙法，即得無生法忍，是名上品上生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>上品中生者，不必受持讀誦方等經典，善解義趣，於第一義心不驚動，深信因果，不謗大乘。此大乘次善凡夫人，以此功德，迴願往生。命欲終時，阿彌陀佛及與化佛菩薩大眾，一時授手，即生彼國七寶池中，經一夜，蓮華開。經七日於阿耨多羅三藐三菩提，得不退轉。經一小劫，得無生忍，是名上品中生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>上品下生者，亦信因果，不謗大乘，但發無上道心。此大乘下善凡夫人，迴斯一行，求願往生。命欲終時，阿彌陀佛及與化佛菩薩大眾，一時授手，即得往生七寶池中，一日一夜，蓮華乃開。經三小劫，住初歡喜地，是名上品下生。已上三品，觀經又合為上輩生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>中品上生者，若有眾生，受持五戒八戒，修行諸戒，不造五逆，無眾過患。此小乘根性上善凡夫人，以此善根，迴願往生。命欲終時，阿彌陀佛與比丘聖眾，放光說法，來現其前。行者見已，即得往生，蓮華尋開，聞眾讚歎四諦，即得阿羅漢果，是名中品上生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>中品中生者，若有眾生，若一日一夜，持八戒齋。若一日一夜，持沙彌戒。若一日一夜，持具足戒，威儀無缺。此小乘下善凡夫人，以此功德，迴願往生。命欲終時，見阿彌陀佛與諸眷屬，即得往生。經於七日，蓮華乃敷，聞法歡喜，得須陀洹。經半劫已，成阿羅漢，是名中品中生</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>中品下生者，若有善男子，善女人，孝養父母，行世仁慈。此世善上福凡夫人，命欲終時，遇善知識，為說彼佛國土樂事，亦說法藏比丘四十八願。聞已命終，即生極樂。經七日已，遇觀世音及大勢至，聞法歡喜，得須陀洹果。經一小劫，成阿羅漢，是名中品下生。已上三品，觀經又合為中輩生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>下品上生者，或有眾生，但不作五逆謗法，自餘諸惡，悉皆具造，無有慚愧。此造十惡輕罪凡夫人，命欲終時，遇善知識，為說大乘十二部經首題名字，教令稱南無阿彌陀佛。爾時阿彌陀佛，即遣化眾，應聲來現。行者見已，即得往生。經七七日，蓮華乃敷，聞觀音勢至說甚深十二部經，發無上道心，經十小劫，得入初地，是名下品上生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>下品中生者，或有眾生，先受佛戒，即便毀犯，偷常住僧物，盜現前僧物，不淨說法，乃至無有一念慚愧之心。此破戒次罪凡夫人，命欲終時，地獄眾火，一時俱至。當見火時，遇善知識，為說阿彌陀佛功德。此人開口，除罪多劫，地獄猛火，化為清涼風，吹諸天華，華上有化眾來迎，即得往生。經於六劫，蓮華乃敷，聞觀音勢至說法，發無上道心，是名下品中生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>下品下生者，或有眾生，作不善業，五逆十惡，具諸不善，以惡業故，定墮地獄。此具造五逆等重罪凡夫人，命欲終時，遇善知識，為說妙法，教令念佛。命終之時，有金華來應，即得往生。滿十二大劫，蓮華方開，聞觀音勢至說法，即發菩提之心，是名下品下生。已上三品，觀經又合為下輩生。大經所說三輩，即觀經所說九品，唯是開合之不同。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗以明凡夫往生為主旨，以為三輩九品，皆是五濁凡夫，乘佛願力，乃得往生。即依自力之斷證，則雖二乘聖者及地前菩薩，亦不得生報土見報佛。然在淨土門，則託彌陀本願之他力故，雖一毫未斷之凡夫，亦得與地上菩薩，同入真實無漏之報土。如四帖疏云：若論眾生垢障，實難欣趣。正由託佛願以作強緣，致使五乘齊入。又安樂集云：今此無量壽國，是其報淨土。由佛願故，乃該通上下。致令凡夫之善，並得往生。由該上故，天親龍樹及上地菩薩，亦皆生也。又衷論云：修禪教諸宗以蘄解脫，為豎出生死。修淨土一宗以蘄解脫，為橫出生死。堅 
    出者，謂自下而上，唯在此界斷惑證果，以出生死也。橫出者，謂由此至彼，往生西方淨土，以出生死也。 出生死，唯仗自力，見思惑毫髮未斷，即不能超脫無累。橫出生死，兼仗佛力，見思未斷，亦得往生。既得往生，則無業可造，永無退墮之虞云。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>（全書竟）</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
