<html>
 <head>
  <meta content="text/html; charset=utf-8" http-equiv="Content-Type"/>
  <title>
   門餘大道
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      門餘大道
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     李炳南老居士講述
    </span>
    <span lang="EN-US" style='font-family:"Times New Roman";
color:#003300'>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     民國五十八年於善果林
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     弟子徐醒民敬記
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    解脫六道輪迴之苦，人天皆不究竟。證羅漢果，斷一百六十餘品見思惑，本性已放光明，不再迷入輪迴之路，若依大乘法修成佛果，則萬德萬能，最為究竟。解脫之法雖經闡明，然行之實難，成佛須經三大阿僧祇劫，成羅漢亦須七番生死。凡夫見其如此困難，無不畏退，惟釋迦牟尼佛不為之沮。故自佛陀示現成道，迄今二千五百（應為九百）餘年，未見有第二尊佛出現於世，足見成佛之困難矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛法八萬四千，皆須啟發本性之智光，是為通途法門，吾人今日修之，皆難成就。今講通途以外之法，謂之門餘大道。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    是法異於通途者，厥為不開本性之智光亦能有成。今聞如此法門，至希留意，過此時機不可得聞矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    通途法門，無論修大小乘，皆仗自力，門餘大道，自力復加佛力，謂之二力法門，如步高樓，得人扶助，自較易也。或疑門餘可仗佛力，通法何以不得佛之助力？須知佛學不能迷信，修行必仗自力，不能求佛代修，如飢者必須自食，不能求替於人也。通途之法固須自行，門餘之法亦須自行，惟多佛力加被之殊勝因緣而已。是法不可思議，修行人未至成佛，皆不明其究竟，是以不惟常人，即飽學之士，或學多年者，亦多不易入信，是故謂之難信之法。今所講者，惟依歷代祖師之注釋，非敢師心臆說也。是法雖云不可思議，然行之不難，雖無學問之人，能行必能成，如不能行，縱然學富五車，亦無可成之望，故又謂之難信易行之法。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    既知門餘之義，則可敘其方法。八萬四千法門，雖云難行，然若有人肯行，亦皆能以出輪迴，了生死，但今無一人肯行，故惟門餘之法始克有成。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    眾生修持八萬四千法門，為何不能成就？以有三障故也。一者無因希果：眾生之心，事事皆想不勞而獲，生前不願修持，但期死後得生善道，如喪家眷屬，往往為死者誦經超度，期其超生。或樹幢幡，祝禱西方接引。或於夢境，幻見死後作神鬼，而得常生不滅。是為眾生普遍之錯覺。二者放逸畏學：眾生學佛難成，病在好逸惡勞，只知求福，不明佛法之妙用。經云：「佛以一大事因緣出現於世」。何謂大事？以六道眾生皆不能為之者，此即生死大事也。佛為此一大事出現世間，而眾生惟知求其消災延壽，如勸其了生死，鮮有能聞者，縱能聞之，而又不能覺悟。三者牽欲怠修：中國聖人教人以窒欲，窒之不得，則以禮樂治之，使其發乎情，止乎禮。今人崇尚西洋文化，倡行縱欲狂歡，迷於聲光享樂，卒致身耽現前五欲六塵，而心散亂，如勸其修出世法，未有能耐長久之苦勞。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    有此三障，如不覺者，則蒙昧一生，命終隨業流轉而已，若已覺之，無不感痛苦之極，蓋人壽短促如一瞬，人福享盡，命終即墮三途。故有智者，無不痛感人世之無常，而急於研求解脫之道。然往往修工不深，轉世即迷，又造惡業。例如我輩在此道場，無論聞說，皆非出於偶然，必由宿世工夫以致之，否則聞者不入，說者亦感為難。然今世未聞佛法之時，無不迷惑造業。令少時亦曾謗佛經像，後以飽經戰亂憂患，始悔悟而學佛。故知修學不成，一經轉世，解脫無期。今者既又幸聞佛法，不求了脫，更待何時。欲求了脫，又苦於上述三障之不能除，奈何奈何。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛以慈悲為本，方便為門，釋迦牟尼佛遂說門餘大道，規勸眾生往生阿彌陀佛之極樂世界。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛數無量，古有阿彌陀者，於諸佛之中，慈悲第一，願力第一，鑒於眾生具此三重障礙，遂順眾生之心，造一世界，名曰極樂，以此接引十方世界眾生之神識，前往享樂成佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    極樂世界，實為科學發達之世界。吾人今日所見之科學，尚在幼稚之期，佛法無邊，故在極樂世界之科學，遠非吾人所能想見者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    眾生願望成佛，遭遇三種障礙，然如往生極樂，三障則化為成佛之坦途。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此世眾生，無因希果，必無得果之理，極樂則無因得果。一經往生，即能成就三十二相，六種神通，光壽無量，不生不滅。吾人在此世界，放逸畏學，必無得法之理，極樂則放逸得法。凡遊覽公園，聞風聲鳥語，即是修行聞法，此界之風鳥，聞之不明其意，且多屬噪音，極樂則是法音，聞之即能明理，苟有不能明者，浴於八德池水，即開其慧。吾人在此世界，心念六塵，耽於享樂，必無入道之理，極樂則隨欲入道。此界今以科學發達，亦可駕機飛遊，但如不慎，即有墮機喪生之患，極樂無此危險，一切皆順眾生之心，極盡其享樂之能事。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    極樂世界之科學盛況，昔人聞之難以置信，今以此界科學發達之基礎，可以推知其事實。今日常見屋內之地，磨以石子，嵌以銅條，常人但知學自西洋，不知極樂世界早已如此，惟一為黃全，一為銅條，其質不可同日而語。又如無線電報，昔人亦不置信，今則習於日用尋常，不以為奇矣。極樂世界之天耳通，遠優於此界之無線電，惜以凡夫礙於情見，徒信此而不信彼，不知世人之信無線電，實為迷信，蓋惟知其事，不知其理，雖深信不疑，亦是迷昧。苟迷信此界之事物，念念不捨，則無以窺極樂之科學世界。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    極樂之富麗，說之不盡，約略言之，可見享受之一斑。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    言其住處，則為七寶樓臺，非惟裝飾，凡建屋之材，無一而非珍寶，非如此界之屋由土木泥瓦堆成。極樂實無大棚，假設有之，則此界之摩天洋樓，亦不堪與之比擬。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    言其食物，此界所食之五穀，粒粒皆從辛苦中來，縱為豪富，日入菜館，猶須點菜之勞。極樂之食，百味俱全，舉念即至，食畢即隱，所有食器，皆不勞洗滌，食畢亦自行化去，絕無杯盤狼藉之狀。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    言其衣著，此界之衣，必須量體剪裁，至為煩瑣，且易污損，極樂之衣，形色隨心所欲，自然化成，永不污穢。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以言其行，此界必須種種交通工具，如車船飛機。極樂世界一律不需，身居屋內，欲遊他處，不必出門，房屋隨身起飛，任意所至。若嫌屋牆障礙外景，牆即自行隱沒，隨出大蓮花，為托其身，若嫌有風，牆又隨念合之。是皆微妙之機器，載人飛行，欲遊他方世界，一念即達，又迅速，又安全。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以上但就衣食住行言其梗概，若略加比較，則知吾人所居之世界為如何矣。吾人食物，皆出自污穢之地肥。腥食者所食之動物，遍身有蟲糞毒素。飲用之水，雖經消毒，若無寄生蟲，即有過量之漂白粉，無非有害於衛生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    我輩所居之世界，雖有電視可攝遠地之聲光，然尚須舉手按機之勞，極樂世界可從一花一葉，遍覽無量世界。且其滿天皆是音樂，如不欲聞，其聲自隱，而他人仍舊可聞。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    吾人所依之世界，亦有浴池，且敷以瓷磚，然甚滑，不慎失足，即有跌傷之虞。極樂之浴池，皆由寶物聚成，池底盡是全沙，如感堅硬刺足，即化為軟，如感過軟，後化為硬。池中之水，非如此界之污濁不潔，寒熱不調，而具八德，欲寒則寒，欲熱則熱，欲深欲淺，無不悉如意願。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    今世科學發達，一日千里，人類物質享受，與日俱增，或可漸步極樂之後塵，然眾生壽命短促，享受不久，即告死亡。極樂則永無死亡之患，極盡享受，即可成佛。若就學佛而論，此界備嘗辛苦，例如學禪，必須大死一番，僅證羅漢。往生極樂則為大樂一番，且可證無上菩提。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    極樂之殊勝既是如此，當問如何往生彼處？極樂教主阿彌陀佛，於眾生之心聲悉見悉聞，吾人但能息心念「阿彌陀佛」，即與佛感應道交，臨命終時，阿彌陀佛即來接引往生極樂世界。然事雖簡單，行之尚須三訣。一為信，於以上所說，皆確信不疑。二為願，命終之時，不上天做玉帝；東方琉璃世界，上方彌勒佛所，環境雖好，亦不願往，惟願往生西方極樂世界。三為行，將一句佛號念之不失即可，眾生心亂，醒時雜念多，睡時猶作夢，學佛必須消除此種亂心，然參禪及其他法門，歷盡艱辛，層層斷惑，經多年多劫之修行，始可以言成就，念佛不必斷惑，但得往生極樂世界，即成不退之功，若念至斷惑證真，即是明心見性，心即是佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「信願行」三者為修行要訣，亦為往生極樂之三種資糧，此是正行，另須助行，即諸惡莫作，眾善奉行。正助雙修，如鳥兩翼，不可或缺。今日臺中之舊同修，正行力者，不過十分之七，而助行尤少，貪惑具備，如此修行，豈能成就。蓋念佛如掃地，貪惑如撒塵，隨掃隨撒，何能與佛感應道交，更何能明心見性。故必須正助雙修，始克有濟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
