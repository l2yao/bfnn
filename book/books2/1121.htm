<html>
 <head>
  <meta content="text/html; charset=utf-8" http-equiv="Content-Type"/>
  <title>
   選佛譜—淨土橫超門
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="../books/book.css" rel="stylesheet"/>
 </head>
 <body background="../books/textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      選佛譜—淨土橫超門
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     靈峰蕅益大師著
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     獅山淨業學人會性敬輯
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      淨土疑城
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      凡聖同居淨土
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      方便有餘淨土
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      實報莊嚴淨土
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      常寂光淨土
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    按選佛譜分十五門，第十四、淨土橫超門，明四土九品位次，至為簡要，故今錄入。
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    譜曰佛土有四：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一者、凡聖同居土：若是五濁重者所感，則雜有四惡趣苦，名之為穢；如娑婆世界等。若復五濁輕者所感，則純是人天善侶，名之為淨；如西方極樂等。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二者、方便有餘土：若從析空拙度得生，則沈空滯寂，名之為穢。若從體空巧度得生，則見佛聞法，名之為淨。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三者、實報莊嚴土：若從次第三觀所感，則雖證道同圓，而無明習重，智慧稍鈍，名之為穢。若從一心三觀所成，則雖法界無別，而無明習輕，智慧猛利，名之為淨。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四者、常寂光土：若約別教，則僅斷十二品無明所顯，未盡法源，名之為穢。若約圓教，則是斷盡四十二品無明所顯，究盡體性，名之為淨。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    然此四土，有豎、有橫：若以自修行力，斷盡見思，方出同居而入方便；斷盡塵沙，兼破無明，方出同居、方便、而入實報；斷盡無明，方出同居、方便、實報，而入寂光；即名為豎。若仗阿彌陀佛願力，未斷見思，即能出娑婆穢，生極樂淨；即生極樂，即於彼土得證方便、實報、寂光，三種淨土；不必捨身受身，然後證入，故名為橫也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    約四教分別者：藏教析空觀成，出同居穢，入方便穢；不能生同居淨，況生方便淨耶？通教體空觀成，出同居穢，入方便淨；然不能於未斷惑前生同居淨。別教知有他方佛國，十信位中，若能發願往生，即生同居淨土；若不發願，仍不得生。十住、行、向，能生方便淨土。十地、等覺，僅能生實報穢。教道妙覺，僅能證寂光穢。圓教五品觀位，若能發願，任運感同居淨土中三品生；若不發願，則未必生。圓十信位，若能發願，任運成同居土上三品生；即便橫證方便淨土；既悟無生，亦即橫證實報、寂光，二種淨土。若不發願，須至七信，方任運生方便淨土。唯初住以上，無論發願與否，任運分證實報寂光兩種淨土耳。是故設依自修行力，則四教並名豎入。唯依阿彌陀佛願力，始可橫超也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：十惡猛心，人天小善，苟能懺悔，迴向發願，皆得往生極樂世界。何謂藏通二教不生西方？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：藏通二教，不聞他方佛名字故。若得聞我阿彌陀佛萬德洪名，懺悔迴向發願往生，即屬別圓二教所攝機故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：圓教法門，不縱不橫；何得亦名豎入？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：不縱不橫，乃約所詮理諦，并稱理所修妙觀言耳。至如六即辨位，分毫不濫；豈非豎義？故唯淨土方得名橫超也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：藏通二教既不得生，何故彼土仍有證小果者？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：往生論中，曾辨此義。謂由臨終心迴發大乘願，方得生彼。既生彼已，阿彌陀佛順其小習，為說苦空無常無我等法，令其即證小果；旋即迴心入大乘法。不同此土定性聲聞。故曰「二乘種不生」也。思之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     淨土疑城
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大寶積經無量壽如來會云：「佛告彌勒：若有墮於疑悔，種諸善根；希求佛智，普遍智，不思議智，無等智，威德智，廣大智；於自善根，不能生信；由聞佛名，起信心故；雖生彼國，於蓮華中不能出現。於五百歲，不見佛，不聞法，不見菩薩，及聲聞眾；不得供養奉事諸佛；不得問於菩薩法藏；遠離一切殊勝善根。往昔世中過失盡已，然後乃出。當知疑惑為大損害。」由此觀之，即是信他而不信自；未開圓解，但持佛名以種善根之所致也。然亦永離退緣，遠勝非非想處多矣。故一遇佛，即得見佛聞法，證入別圓諸位也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     凡聖同居淨土
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    下品下生——准十六觀經，十二大劫，蓮華方開。蓮華開已，聞法歡喜，即發菩提之心，是登發心住也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    下品中生——經於六劫，蓮華乃敷。聞說大乘甚深經典，應時即發無上道心，亦是登發心住也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    下品上生——經七七日，蓮華乃敷。聞說甚深十二部經，信解發心，為初發心住。經十小劫，具百法明門，得小初地。即登歡喜地也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    中品下生——經七日已，聞法歡喜，得須陀洹。即登見地。以淨土既無定性聲聞，必應呼見地為初果也。過一小劫，成阿羅漢。登已辨地。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    中品中生——七日華敷，聞法歡喜，得須陀洹。即登見地。經半劫已，成阿羅漢。亦登已辦地矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    中品上生——臨命終時，見佛、作禮，未舉頭頃，即得往生。蓮華尋開。聞歎四諦，即得阿羅漢道。亦登已辦地。從此增進，便得橫超實報淨也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上品下生——一日一夜，蓮華乃開。七日之中，乃得見佛。於眾相好，心不明了。三七日後，乃了了見，經三小劫，得百法明門，住歡喜地。從此增進，亦可例知。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上品中生——此紫金臺，如大寶華，經宿則開。經於七日，即於無上菩提，得不退轉。即證圓信。經一小劫，得無生忍，現前受記，是圓住也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上品上生——如彈指頃，往生彼國；見佛聞法，悟無生忍。於諸佛前，次第受記。即證圓十住也。或從此即證寂光上上品者，至圓至頓，不思議故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    <span style="color:#333399">
     方便有餘淨土
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    方便有餘土，乃是修方便道三乘所居。故大智度論云：「出三界外有淨土，一切聲聞緣覺出生其中。受法性身，非分段生。」若統論生方便土，共有九人：一者、藏教第四果。二者、藏教辟支果。是人雖生滅度之想，自謂永入無餘涅槃；不知已受變易生死之身。但以沈空滯寂，如醉如癡。直使三昧酒消，然後從禪定覺。是名方便穢土也。（智論用對同居，故亦名淨。此就方便分別，自有淨穢。）三者、通教已辦聲聞。四者、通教辟支佛地。五者、通教七地菩薩智增上者。（若非增上，則誓扶習氣，受三界身，不出三界故。）六者、別教七住以上菩薩。七者、十行菩薩。八者、十迴向菩薩。九者、圓教七信以上菩薩，三界惑盡，若非大悲增上誓力，必皆生在方便淨土之中。就此七人，亦得分為九品。故幽溪選佛圖中，乃與實報寂光皆詳列之。今謂：淨土及圓教，並是頓超直入法門；故唯同居淨土，依憑十六觀經，而列九品。上三淨土，皆但總列一名而已。況同居上品，已屬圓信所生，即與方便淨土無別也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     實報莊嚴淨土
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    實報淨土，約修德所感稱實果報言之。謂：色心無礙，身土難思；毛孔遍含剎海，十世不離剎那。此亦可分九品：初發心住，為下下品；乃至完竟妙覺，為上上品。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a05">
    </a>
    <span style="color:#333399">
     常寂光淨土
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    寂光淨土，約修德所顯真實法性言之。謂：如智不二，依正圓融；真俗兩忘，自他不二。塵塵罔非法界，念念貫徹古今。常即法身，寂即解脫，光即般若。三德秘藏，不縱不橫。具足常樂我淨，迴超四句百非。然亦可分九品：初發心住所證，為下下品；乃至究竟妙覺所證，為上上品。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
