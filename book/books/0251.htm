<html>
 <head>
  <meta content="text/html; charset=utf-8" http-equiv="Content-Type"/>
  <title>
   十大願王淺說
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="book.css" rel="stylesheet"/>
 </head>
 <body background="textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      十大願王淺說
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     聖一法師主講
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     一九九二年三月十六至十九日於新界沙田大會堂
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#003300">
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#333399">
     <a href="#a01">
      一者禮敬諸佛
     </a>
    </span>
    <span lang="EN-US" style="color:#003300">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      二者稱讚如來
     </a>
     <span style="color:#003300">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#333399">
     <a href="#a03">
      三者廣修供養
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#333399">
     <a href="#a04">
      四者懺悔業障
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#333399">
     <a href="#a05">
      五者隨喜功德
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#333399">
     <a href="#a06">
      六者請轉法輪
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#333399">
     <a href="#a07">
      七者請佛住世
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#333399">
     <a href="#a08">
      八者常隨佛學
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#333399">
     <a href="#a09">
      九者痗雯野
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#333399">
     <a href="#a10">
      十者普皆回向
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style="color:#003300">
    </span>
   </p>
   <p class="MsoPlainText" style="text-indent:24.0pt;">
    各位善知識，今日佛青會請講十大願王，本人趁此機會，與大眾結結法緣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    在佛教教典中，華嚴經最為第一，釋迦牟尼佛初成正覺，不起菩提座，三七日中，為法身大士闡揚如來因中修萬行，果證萬德，直捷成佛的一部大經，所以名大方廣佛華嚴經。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大方廣者，是如來三身之別名，大是法身，名毗盧遮那佛，方是報身，名盧舍那佛，廣是化身，號釋迦牟尼佛。三身是佛果報，果不離因，以修萬行因華，莊嚴萬德果海，故名華嚴。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    華嚴著重修因，因圓果自滿，因屬菩薩，所以華嚴海會各位菩薩皆說各證如來一德，世尊默然允可，唯普賢菩薩萬行已圓，全彰如來果德，世尊微笑。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     一者禮敬諸佛
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    普賢菩薩對善財說：「我已略說如來功德，如海一滴，若廣說者，十方如來盡未來際，相續演說，不可窮盡，今欲入如來功德海，唯應修十大願王，即能證入。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    善財曰：請大聖說，我等與一切眾生皆願修習。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    普賢曰：一者禮敬諸佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    重點在敬字，仗佛力自力即能證入。古德說禮有七種：一者我慢禮、二者唱和禮、三者恭敬禮、四者無相禮、五者起用禮、六者內觀禮、七者實相禮。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    平常人多用恭敬禮，所謂五體投地接足稽首，我本人年少時在北方參學，大眾睡時我去拜佛，返觀能拜者是何物，不見有我拜，拜而無我，剎那十二時至，即去休息，我只能體會到第六種內觀禮的好處。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    禮者身禮，敬者心敬，心敬而禮，禮則專誠，敬則無妄，無妄則心誠，誠則能證入法界，即見十方三世一切佛剎的微塵，塵塵性空，照見法界一切佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    塵空無障，法界理顯，依理發願，名普賢願，依理起行，名普賢行；依理發行，行彌法界則有行力，依理發願，願滿虛空則有願力，如是行願力，能令行者信心清淨，慧解現前，照見法界諸佛，如在目前，是現量而見，不是比量而知，猶如善財童子參德雲比丘，得念佛法門，在三昧中親見法界佛，無一佛而不見，又如中峰國師云：「剎那念盡琩F佛，便是蓮華國堣H。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    見法界佛故，開佛知見，見自身清淨，自身身業、語業、意業、三業清淨，即以清淨三業，常修禮敬。身清淨故，一一佛前能現不可說不可說佛剎極微塵數身，一一身能禮不可說不可說佛剎極微塵數佛，此時證入法界，禮敬法界佛，法界無盡，諸佛無盡，我身無盡，禮敬無盡。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    假如虛空界盡，我禮乃盡，以虛空界是法界，法界無盡故，虛空無盡，我禮亦無盡，眾生界即法界，法界無盡，眾生界無盡，則我禮無盡，眾生煩惱即法界，煩惱無盡，故我禮無盡，眾生業即法界，眾生業無盡，故我禮敬無有窮盡，如是前念今念後念，念念禮敬，念念相續，無有間斷，身語意三業清淨是無為法，因此常禮，無有疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     二者稱讚如來
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    稱者稱述，讚者讚歎，如來所有功德我能稱說，如來功德最上無比，故我稱揚讚歎，涅槃經迦葉菩薩讚佛功德偈云：「我今欲以一法讚，所謂慈心遊世間，是慈即是真解脫，是慈即是大法聚。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    因如來慈，慈中具一切德，具十力四無所畏等功德，不同聲聞慈，慈不具德，何況人天慈，所以如來慈內含萬德，悲喜捨亦如是，十力四無所畏十八不共法亦然。又如般若經云：「布施為法界，一切法趣布施，是趣不過。」佛功德最高無上，是以為眾稱揚，令眾學習，行者欲稱揚讚歎如來功德，非證入法界，親見親解不可。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    是以先發普賢之願，從願起行，行願相資；證入盡法界虛空界十方三世一切剎土所有極微，一一微塵性空，皆有一切世間極微塵數佛，一一佛所，皆有菩薩海會圍繞，例如天上群星拱北斗，地下諸水盡朝東，人間百官朝王，佛德巍巍，為眾所歸，我以甚深般若，最勝慧解，開佛知見，現量而知，然後以超過善口天女辯才，同時以微妙舌根，出無盡音聲海，以種種音聲，組成種種言辭海，或章或句，或一四句偈，稱揚讚歎一切如來諸功德海。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如世尊昔日在石窟翹一足，經七日，以一偈讚歎弗沙如來，偈曰：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    天上天下無如佛
    <span>
    </span>
    十方世界亦無比
   </p>
   <p class="MsoPlainText" style="text-indent:24.0pt;">
    世間所有我盡見
    <span>
    </span>
    一切無有如佛者
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又如普賢菩薩在此經中稱述如來功德，最後一偈曰：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    剎塵心念可數知
    <span>
    </span>
    大海中水可飲盡
   </p>
   <p class="MsoPlainText" style="text-indent:24.0pt;">
    虛空可量風可繫
    <span>
    </span>
    無能盡說佛功德
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    華嚴經云：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛身遍滿於法界
    <span>
    </span>
    普現一切眾生前
   </p>
   <p class="MsoPlainText" style="text-indent:24.0pt;">
    隨緣赴感靡不周
    <span>
    </span>
    而痝B此菩提座
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    歷代祖師作銘作論，皆讚如來功德。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如來全修是性，德滿虛空，法界無盡，我讚無盡，虛空界無盡，我讚無盡，眾生界、眾生業、眾生煩惱無有盡故，我此讚歎，無有窮盡，前念今念後念，念念讚歎，相續無間，以清淨身語意業讚歎，故無疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    <span style="color:#333399">
     三者廣修供養
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    天生萬物以養人，人將萬物供養佛，及施一切眾生，內捨慳貪，外資福德，福圓慧滿，號兩足尊。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    供養者將自己最貴重之物奉獻賢聖，故名廣修。當知供養得福，有福則物富，物豐能供養，如是物、供、福三者，循環不息，因果歷然。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛在何處？何處見佛？法界無形，虛空有狀，十方三世一切剎土微塵，一一微塵性空，皆見法界佛，一一佛在微塵娷鄐j法輪，一一佛所，種種菩薩海會圍繞，我發普賢大願，修普賢大行，行願力故，深信清淨，勝解現前，現量而見，現量而知，見佛菩薩海會，然後從理起事，隨念所成，供養眾具，皆悉滿足，以上妙諸供具，所謂香雲、鬘雲、天音樂雲、天傘蓋雲、天衣服雲，周遍法界，供養如來。又以天種種香：塗香塗壁，燒香騰空，末香布地，供養如來。又燃種種燈，燈炷如須彌山，燈油如大海水，供養如來。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    即此事供，攝事歸理，理性清淨，目之為法，依法修行，心冥法界，福等虛空，故云諸供養中，法供養最——法性清淨，如說而行，供養法身如來；利益眾生，眾生苦盡即證菩提，供養如來；廣行四攝法，攝取眾生從我學道，供養如來；神力遍法界，能代眾生苦，供養如來；勤修一切善法，增長善根，供養如來；廣學萬行，自他兩利，供養如來；凡有所作，不離菩提心，皆成佛事，供養如來。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    法施無窮，財施有限，財法相比，千分萬分不及一分、乃至迦羅、析人身毛百分不及一、俱胝百億、那由他萬億不及一、算分數分喻分、優波尼沙陀、碎大地作微塵亦不及一，何以故，諸佛如來以法為師，得法成佛，成佛說法，尊重法故，眾生如法修行，皆得作佛故。菩薩行法供養，見佛法身，聖心冥合，是名真法供養如來。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此廣大最勝供養，事理圓融，財法無二，若虛空界盡，何用供養，以虛空無盡故，我供無盡，眾生煩惱、眾生業無盡，我供無盡，前念今念後念，念念供養，相續無間，身語意業清淨，故無疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     四者懺悔業障
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    華嚴經以一真法界為體，迷一真法界故有無明，無明眷屬就是貪、瞋、痴，此三毒能造無邊業，由業招無量苦，所以苦海無邊，業海茫茫，識浪翻騰，此惑、業、苦三，以業最重，障人修行，障人見道，障人見佛，障人聞法，障人生淨土，牽人入生死，牽人入地獄，牽人作業，復起煩惱，皆由業障故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    菩薩自念無始劫來，由貪瞋痴，發動身口意，作諸惡業，或一日作，一年作、一生作，生生世世，所作惡業，無量無邊，若此惡業有體質有形相者，虛空不能容納，我今遇普賢願王，悉以清淨三業，遍於法界一一諸佛菩薩前，真誠懺悔過去所作之業，後不復造，前罪消滅，後罪不起，得見本源自性清淨，琣穛M淨戒體而修律儀、善法、饒益有情等三聚大戒，成就尸羅一切功德，復以普賢行願力，觀罪從心起將心懺，心若滅時罪亦亡，罪亡心滅兩俱空，是則名為真懺悔。譬如明鏡，本無塵垢，識垢無垢，心鏡常清淨。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如是虛空界無盡，我懺無盡，若眾生界盡，何用懺悔，以眾生無盡、煩惱無盡、業無盡，我此懺悔，法爾無窮無盡。前念今念及後念，念念懺悔，不造諸罪，相續無間，常懺常悔常清淨，身語意三業清淨，故無疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a05">
    </a>
    <span style="color:#333399">
     五者隨喜功德
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    萬法一體，人我同源，經云：自作十善，教他作十善，隨喜行十善者，讚歎十善法，共成四十種善。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    愚者只知自作，缺同情心，故不教他，亦不隨喜，何況讚歎。智者自作又教人作，有自行、化他兩種功德，再來隨喜他人一毫之善，則內除嫉妒，又有他人功德在自己心內，更能讚歎善法，則成弘法大師矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    例如見他人出家，心生歡喜，就有出家功德，見他人放生，心生隨喜，就有放生功德，見他人說法，自己未有因緣說法，但心生歡喜，就有說法功德，見他人坐禪，不必自坐，心但生歡喜，就有坐禪功德。如是自作有限，隨喜無窮，自己出家只有一次，隨喜他人出家功德，則有百千萬次，所以功德自造也好，他人作也好，皆可流入我心，我心有他人功德，無嫉妒念，何等喜樂，何等坦蕩蕩。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    兒子中狀元，父母生大歡喜，父子同體也，學生中狀元，老師生歡喜，從我教出也，何異自中。因此，欲建立別人功德在自己心田內，應生隨喜，否則不喜，或生嫉妒，有嫉賢妒能之念，自己永絕賢能之路，悲夫！無始劫來嫉妒之賊，潛伏八識田中，或時起作，自害害人，今日誦普賢大願王，一掃清光！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    欲識自心廣大，觀盡法界虛空界，十方三世一切佛剎極微塵數諸佛如來，從初發菩提心時，非在我心外發，如何發心？心覺能知，若生隨喜，即有一切如來發心功德在我心內，令我好樂，為我學習，助我早日發菩提大心。十方如來發心為求一切智，而勤修福業，福能融慧，我亦隨喜勤修。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如我本人，最初聞他人寫經、燃指，當時心生歡喜，後來我就能刺血寫經，燃指供佛，若當時不隨喜，何有今日之事。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一切如來不惜身命，經不可說不可說佛剎微塵數劫，一一劫中捨不可說不可說佛剎微塵數頭目手足，我皆隨喜；如是一切難行苦行，乃至圓滿種種波羅蜜門，證入十住、十行、十回向、十地、菩薩智地、成無上菩提及般涅槃、分布舍利、一切善根，我皆隨喜，此乃隨喜佛功德。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    乃至十方一切世界六趣四生，一切種類，所有功德，乃至一塵，我皆隨喜。古人云：西方路上一隻鵝，口含青草念彌陀——鵝能念佛；水鬼修心——水鬼昇城堭，地藏經主命鬼王受記作佛；帝釋受記成佛，以及所有六趣功德，我皆隨喜。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十方一切聲聞斷惑證真，擺脫生死，辟支佛兼除習氣，有學無學所有功德，我皆隨喜。一切菩薩所修無量難行苦行，志求菩提，自他兩利廣大功德，我皆隨喜。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如是十法界功德在我心內隨喜，虛空界無盡，眾生界、眾生煩惱、眾生業無盡，我此隨喜，無有窮盡，念念相續，無有間斷，身語意清淨，無有疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a06">
    </a>
    <span style="color:#333399">
     六者請轉法輪
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    得其法者等諸佛於一朝，失其法者歷劫勤勞唐捐——世尊初轉法輪，五比丘證阿羅漢果，八萬諸天悟無生忍，法華經化城品云：「若沙門、婆羅門、若天、魔、梵、及餘世間所不能轉。」轉法輪者，將佛心中所得之法，轉入他心，故名為輪。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    世尊初成道，梵王帝釋等殷勤勸請，如來四十九年說法，談經三百餘會，如楞嚴經是阿難尊老請佛說，法華經是彌勒菩薩發起，舍利弗三請佛說，金剛經是須菩提請佛說，維摩經是維摩居士發起，請如來轉方等法輪，大權比丘，示作眾過，令佛制二部律，故有大小二乘毗尼律藏，五篇三聚解脫木叉，十二分經權實教典，離欲真淨甚深法寶，流通娑婆利益人天。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    良以如來未出世，世無佛法，世界黯冥，世尊出世，法輪常轉。維摩經云：「三轉法輪於大千，其輪本來常清淨，天人得道此為證，三寶於是現世間。」後代兒孫，以此修行，以此為證。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    文中說所有盡法界虛空界十方三世一切佛剎極微塵中，一一各有不可說不可說佛剎極微塵數廣大佛剎，一一剎中，念念有不可說不可說佛剎極微塵數一切諸佛成等正覺，一切菩薩海會圍繞，我以普賢行願力故，在大眾前，悉以清淨身口意業，種種方便，殷勤勸請，轉妙法輪。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如是虛空界盡，眾生界盡，眾生業盡，眾生煩惱盡，我常勸請一切諸佛，轉正法輪，無有窮盡，念念相續，無有間斷，身語意業，無有疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a07">
    </a>
    <span style="color:#333399">
     七者請佛住世
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    良以法界眾生無盡、眾生業無盡、眾生煩惱無盡，故需佛常住世間，度無盡的眾生。文中謂以普賢行願力故，見盡法界虛空界十方三世一切佛剎極微塵數諸佛如來，將欲示現般涅槃時，我悉勸請莫入涅槃，久住世間，利樂一切眾生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又諸菩薩、聲聞緣覺、有學無學乃至一切善知識，我悉勸請，莫般涅槃，為欲利樂群生，作人天眼目，覺世明燈，開示修行正路，降伏魔外邪說。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如世尊滅度時，尚敕迦葉、賓頭盧、羅侯羅、軍屠砵漢等四大弟子莫入涅槃。又如南岳大師，臨命終時，謂諸弟子曰：「若有十人不惜身命，常修法華、般舟、念佛三昧、方等懺悔，期於見證者，隨有所需，吾自供給，若無此人，吾即去矣。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又智者大師修懺誦法華經，親見靈山一會，儼然未散，可知請佛住世者，實請眾生三業清淨，則見如來常住世間，娑婆便成淨土。故經云：身口意三業清淨是名佛出世，身口意不淨是名佛滅度。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以虛空界無盡，眾生界無盡，故請佛住世無盡，又眾生煩惱無盡，眾生業無盡，故請佛住世無盡，我以普賢願力，念念勸請，無有間斷，三業清淨勸請，無有疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a08">
    </a>
    <span style="color:#333399">
     八者常隨佛學
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    所作所為與佛相同，行佛行處行故名常隨佛學，法華經云：「佛曾親近百千萬億無數諸佛，盡行諸佛無量道法，勇猛精進，名稱普聞，成就甚深未曾有法。」世尊行菩薩道時，到十方世界參學，盡行諸佛道法，令權智滿足，勇猛精進，成就甚深未曾有法，又實智圓具，以權智下化，無生不度，以實智上求，無佛不成、如是權實二智，吾人應跟佛學。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如娑婆世界毗盧遮那如來，從初發心，精進不退，以不可說不可說身命而為布施，世尊因地為最勝仙人時，世無佛法，仙人渴仰法，魔王來試曰：「我有佛偈，汝能剝皮為紙，析骨為筆，剌血為墨，當為汝說。」仙人歡喜，即時剝皮析骨刺血，魔王見已，愁憂遁去，仙人發大誓：「誰有佛法者，當為我說。」即時離娑婆三十二剎土，有國名普無垢，佛名淨名王，忽住其前，放大光明，照其身體，平復如故，為說集一切福德三昧經，仙人聞法，得大辯才，為眾宣揚，度無量眾生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    世尊為重法故，不惜身命，何況王位城邑聚落，一切所有，法華經云：「吾觀大千世界，乃至無有如芥子許，非是菩薩捨身命處，為眾生故，然後得成菩提。」我等應跟佛學。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    乃至樹下成大菩提，示種種神通，起種種變化，所謂放光現瑞、雨華動地、分形散影、現種種佛身：丈六身、千丈身、自受用身、他受用身、變化身。處種種眾會：菩薩眾會、聲聞眾會、辟支佛眾會、轉輪聖王眾會、剎利婆羅門長者居士眾會道場，以圓滿音，隨其樂欲，成熟眾生，乃至示現入大涅槃，如是一切，我皆隨學，如今世尊毗盧如是，其餘一切諸佛，我亦隨學：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    學阿彌陀佛四十八願莊嚴淨土，
   </p>
   <p class="MsoPlainText" style="text-indent:24.0pt;">
    學藥師如來無邊誓願利有情，
   </p>
   <p class="MsoPlainText" style="text-indent:24.0pt;">
    學香積如來以香飯作佛事，
   </p>
   <p class="MsoPlainText" style="text-indent:24.0pt;">
    學阿
    <img align="absmiddle" height="16" src="../books2/1200.files/image001.gif" width="16"/>
    （音同觸ㄔㄨˋ）佛三密加持。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    隨佛學者但取其義，不泥其事，如法華經諸佛有子義同，而釋迦一子，日月燈明佛八子，大通智勝如來十六子，隨時隨地所宜，諸佛度生，示現有子事別。世尊捨身濟餓虎，吾人學其捨身濟物，勿拘泥其事，不可強不餓之虎，食自己的肉，是名為捨，應該見機捨身，為救大眾，是名善學，又名活學。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    盡法界虛空界十方三世佛我皆學習，圓滿如來一切功德，如是虛空界盡，我願無盡，眾生界盡業盡、煩惱盡，我此隨學無有窮盡，念念相續，無有間斷，身意語三業清淨，無有疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a09">
    </a>
    <span style="color:#333399">
     九者痗雯野
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    諸佛道同，眾生殊相劣形，度盡眾生，即見一體如來，所以六祖曰：「識得眾生，眾生空即如來，不識眾生，被眾生迷，萬劫不見自性。」故欲求佛，但識眾生，維摩經云：「諸佛解脫，當於一切眾生心行中求。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    良以度少許眾生，得少許覺，度一半眾生，得一半覺，度盡眾生得大圓滿覺，因有眾生，覺生無生，即名為佛。今普賢大願，痡`隨順眾生，度生無生，出生諸佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以普賢願力，能盡法界虛空界照見十方剎海，所有眾生，千差萬別，如海千濤萬浪，若無明風息，則海晏河清，識海便成性海，所以普賢願力，先識眾生，然後隨順而轉，識得眾生有卵生、胎生、濕生、化生、有依地水火風而住者、有依空生住、有依卉木生住，楞嚴經說有十二類生，色身各各不同，形狀或豎或橫，相貌有妍有醜，壽命有長短，品類水陸空，種類黃白棕黑紅，民族名號更多，心性有善惡剛柔，知見有邪正偏頗，欲樂有動靜閒忙，意行有取捨愛惡，威儀有行住坐臥，禮儀三百，雁飛成字，鵝行有序，衣服有羽毛鱗甲，飲食有段觸思識，人類有村營聚落，城邑宮殿，天龍八部亦然，行有無足二足四足多足，思想分有色無色、有想無想、非有想非無想，如是等類，未出三界者，我皆於彼性情隨順而化度之，執勞待役而承事之，飲食衣服臥具湯藥而供養之，如父母師長而敬奉之，我不敢輕眾生，眾生皆當作佛，若見有病者為作良醫，若見娛入邪途，示其正路，若入生死闇夜，為示涅槃光明，若缺財法，則示衣堜珠。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如是以普賢願平等饒益一切眾生，證入法界，無一眾生而不度，隨順眾生，如水隨器，如影隨形，生生世世，隨其所堪而導利之，令一切眾生返迷成悟，便是供養諸佛，能令眾生尊重己靈，承事不逆者便是尊重如來，更能使眾生從性起修而不離自性，生法喜者，則令一切如來歡喜，何以故，以諸佛如來無性故，若見有自性，則計有所得，諸見生起，便成增上慢，所以諸佛無體，以大悲心為體，大悲心亦無性，因眾生苦而起大悲，大悲拔苦，非覺不拔，拔眾生苦故發菩提心，因菩提心修萬行，而成萬德佛果。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    譬如生死曠野，煩惱沙磧之中，有菩提大樹王，一切眾生具佛性，是菩提樹之根，諸佛菩薩修萬行證萬德，是菩提樹之華果，菩薩以大悲水滋潤眾生菩提樹根，故菩提樹生長諸佛菩薩華果。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    何以故？諸菩薩以大悲水救眾生苦而發菩提心，由菩提心出生萬行拔眾生苦，功德圓滿，成就阿耨菩提，若無眾生之迷，何來菩提之覺，是故菩提屬於眾生，若無眾生之苦，一切菩薩無從發菩提心，則不能成無上正覺，因修普賢行願，證入法界，知一切眾生皆有佛性，平等拔苦故，成就圓滿大悲，以大悲心拔眾生苦故，成就萬德，供養如來。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如是隨順眾生，虛空界無盡，眾生界無盡，眾生業、煩惱無盡，我此隨順無有窮盡，念念相續無有間斷，身語意業清淨，故無疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a10">
    </a>
    <span style="color:#333399">
     十者普皆回向
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    菩薩所作功德，悉皆回向，回向則無私，無私則真實，真實則直入法界，入法界則能利益一切眾生，益生功德圓滿，自證菩提。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    回向有三種：回自向他，則成化身佛，回因向果成報身佛，回事向理成法身佛，猶如一杯水，傾入大海，便成大海水，是謂回小向大，所作功德回向眾生，能令眾生離苦得樂，此乃回向眾生，所作功德不求餘物，唯求作佛，尋源得本，是謂回因向果。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    法華經云：「願以此功德，普及於一切，我等與眾生，皆共成佛道。」地藏經云：「更能回向，不問多少，畢竟成佛。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十大願王最後一願，普皆回向，從禮拜讚歎乃至痗雯野矷A所有功德，皆悉回向盡法界虛空界一切眾生，令眾生常得安樂，無諸病苦，則我功德真實，若不能令眾生離苦得樂，則我功德虛妄，回向是試金石之良方。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又我功德回向，能令眾生，欲行惡法，皆悉不成，所修善業，皆速成就，若能如是，則我功德真實，否則功德虛妄；又我回向時，能令諸惡趣門關閉，又能開示人天涅槃正路，則我功德真實，否則，不能閉諸惡趣門，又不能開人天路，則我功德，虛妄不實；又我回向時，我功德能代一切眾生受極重惡業苦，令彼眾生悉得解脫，究竟成就無上菩提，則我功德真實無疑。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以此真功德，回向盡法界虛空界，眾生界、眾生煩惱業盡，我此回向，無窮無盡，念念相續，周遍法界，身口意三業回向，無有疲厭。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    普賢對善財言：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    善男子，以上所說，是為菩薩摩訶薩應修十種大願，若諸菩薩，於此大願法相，隨順修習，便能趣入不思議解脫境界，親見如來功德，不勞我說，即此如來功德，稱性起修，便能成熟一切眾生，又能隨順阿耨菩提，更能成滿普賢菩薩諸行願海，是故善財，汝於此義，應如是知，知此大願，由心而發，願不離心，願力心力，心願相熏，能令行者一剎那間，證入不思議解脫境界，具足佛功德。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若有善男子、善女人，以滿十方無量無邊，不可說不可說佛剎極微塵數一切世界上妙七寶，及諸人天最勝安樂，布施爾所一切世界所有眾生，供養爾所一切世界諸佛菩薩，經爾所佛剎極微塵數劫，相續不斷，所得功德甚大，未出有為界，以有所得故，未見自性。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若復有人，得聞華嚴性海十大願王，一經於耳，歷歷在心，醞釀成種，種熟發行，頓入法界，見實功德，比前有相有為功德，百分不及一，千分不及一，乃至優波尼沙陀分亦不及一。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    或復有人，以深解力，解心清淨，即大願王，心包太虛，願周沙界，於此大願受持讀誦，乃至書寫一四句偈，所成無漏功德，速能除滅五無間業，所有世間身心等病，種種苦惱，乃至佛剎極微塵數一切惡業，皆得消除。一切魔軍、夜叉、羅剎、若鳩槃荼、若毗舍闍、若部多等飲血啗肉諸惡鬼神，皆悉遠離，或時發心，親近守護。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    是故若人誦此願者，皆承願力，出離世間，若行於世間，世不能障，如空中月，出於雲翳，雲不能礙，諸佛菩薩之所稱讚，讚歎此人出世而入世，古德云：「到那邊走一圈，再來世間，一切不奈汝何。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一切人天皆應禮敬此無心道人，一切眾生悉應供養此無住、無修、無證者，此善男子以人身修道證入法界，是名善得人身，入法界則能圓滿普賢所有功德，不久當歸普賢菩薩眾，所謂不退菩薩為伴侶，速得成就普賢白玉妙色身，具三十二大丈夫相，若生人天，所在之處，常居勝族，在天天中尊，在人人中尊，在長者長者中尊。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    既身佩如來法印，悉能破壞世間惡趣，悉能遠離世間惡友，悉能制服一切外道，悉能解脫一切煩惱，如獅子王摧伏群獸，住持正法，堪受一切眾生供養。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又復是人臨命終時，最後剎那，一切諸根悉皆散壞，一切親屬悉皆捨離，一切世間威勢，悉皆退失，若為國王，其輔相大臣、宮城內外、象馬車乘、珍寶伏藏，如是一切，無復相隨，唯此願王，如影隨形，不相捨離，於一切時，引導其前，一剎那中，即得往生極樂世界，到已，即見阿彌陀佛、文殊師利菩薩、普賢菩薩、觀自在菩薩、彌勒菩薩等此諸菩薩，色相端嚴，功德具足，所共圍繞，其人自見生蓮華中，蒙佛授記，得授記已，經於無數百千萬億那由他劫，普於十方不可說不可說世界，以智慧力，隨眾生心而為利益，不久當坐菩提道場，降伏魔軍，成等正覺，轉妙法輪，能令佛剎極微塵數世界眾生發菩提心，隨其根性，教化成熟，乃至盡於未來劫海，廣能利益一切眾生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    善男子，彼諸眾生若聞若信，此大願王即心自性，成就慧身，不由他悟，而受持讀誦，廣為人說，所有功德，除佛世尊，餘無知者，是故汝等，聞此願王即是心王，具無量功德，莫生疑念，斷疑生信，應當諦受，受已能讀、讀已能誦，誦已能持，乃至書寫，廣為人說。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    是諸人等，皆能從心發願，願力熏心，心願兩忘，於一念中，證入不思議解脫境界，所有行願皆得成就，所獲福聚，無量無邊，能於煩惱大苦海中，拔濟眾生，令其出離，皆得往生阿彌陀佛極樂世界。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十大願王，導歸極樂。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    其實本經題目——大方廣佛華嚴經入不思議解脫境界普賢行願品——最重要是個入字，吾人生生世世輪迴生死，皆由深著人的境界，而不能成佛者，乃因未入聖境，既著人法界，被境界迷，熟境難離，隨習氣作業，難出生死。未入聖境，雖聞佛法，如隔靴搔癢，尚不見法，云何能修，聞等不聞，今日得聞普賢十大願王，能入佛境，著力而修，一旦凡軀脫落，證入不思議解脫境界，猶如百尺竿頭重進步，十方世界現全身，佛境界現前，如來功德自知，如親到北京，一切了然在目，勝從別人聞，無論怎樣說也不夠清楚，所謂為證乃知，既見佛功德，盡未來際學習普賢行，虛空有盡，我願無窮。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    入佛境界是頓入非漸入，如人入夢，瞬息即入，夢的境界現前，一剎那間夢醒，人的世界復現，夢境消失；入佛境界亦然，剎那即入，整個人的世界便成佛世界，所以大悟的人，山河及大地，全露法王身，青青翠竹皆是真如，鬱鬱黃花無非般若，壇經內法達曰：「誰知火宅內，原是法中王。」中峰國師云：「誰知萬丈紅塵堙A函萏花開月正明。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    所以吾人不捨凡境無從入聖境，金剛經處處指示吾人：「若菩薩心住於法而行布施，如人入闇，則無所見，若菩薩心不住法而行布施，如人有目，日光明照，見種種色。」聖境固然難入，凡境亦不易捨，如人一入凡界，明知是幻，尚留戀於妻子，娛樂場中，十去九迷，賭博火窟，如蠅赴膻，乃至小狗小貓出生世間，喜躍騰跳，鬼樂鬼倫，龍愛龍窟，任何眾生皆被境迷，智者觀之，不值一錢，但其類自看，則莊麗無比，譬如南柯一夢，亦不過夢入蟻國，見其宮殿堂煌，且被召為駙馬，備極顯榮，及至夢醒，尋蹤乃槐樹南枝下一蟻穴。今遇普賢願王，了知九法界虛妄，佛境界真實，藉修願王之力，不戀生死涅槃，證入不思議解脫境界。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    不思議者，超出六根六塵之域，諦觀世界微塵與吾人一念心塵；塵念性空，即入佛境，若此妄念不空，念念相續，便是生死命根，隨業受報而入六凡塵境，一入凡界，歷劫難出，六道眾生未有不貪戀其果報境界者，所以菩薩大悲入苦海度眾生出火宅，不是長居塵域。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    境界易迷人，昔日生公說法於虎丘，感鬼來聽，生公曰：「何不為人去？」鬼答以偈曰：「我做鬼來五百秋，又無煩惱又無憂，生公勸我為人去，恐怕為人不到頭。」一入鬼倫，便被境迷，何況長住鬼域，人道亦然。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    今日有幸得聞十大願王導我們入佛境，吾輩應盡壽奉持，希與同仁，早登華藏玄門，共入毗盧性海，無負佛望爾！
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
