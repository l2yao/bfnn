
<html>
<head>
<meta http-equiv=Content-Type content="text/html; charset=Big5">
<title>佛遺教經</title>
<style><!--
.MsoNormal
	{mso-style-parent:"";
	margin:0cm;
	margin-bottom:.0001pt;
	mso-pagination:none;
	font-size:12.0pt;
	font-family:"Times New Roman";
	mso-fareast-font-family:新細明體;
	mso-font-kerning:1.0pt;}
.MsoBodyTextIndent
	{margin-top:0cm;
	margin-right:-5.14gd;
	margin-bottom:0cm;
	margin-left:0cm;
	margin-bottom:.0001pt;
	text-indent:24.0pt;
	mso-char-indent-count:1.5;
	mso-char-indent-size:12.0pt;
	mso-pagination:none;
	font-size:12.0pt;
	font-family:"Times New Roman";
	mso-fareast-font-family:新細明體;
	mso-font-kerning:1.0pt;}
-->
</style>
<link rel="stylesheet" href="book.css">
</head>
<body lang=ZH-TW style='tab-interval:24.0pt;text-justify-trim:punctuation' background="textbackground.jpg" bgcolor="#ffffff">
<div class=book style='layout-grid:18.0pt'> 
  <p class=MsoNormal align=center style='margin-right:-5.14gd;text-align:center'><b><span
style='font-size:36.0pt;mso-bidi-font-size:12.0pt;font-family:標楷體;mso-ascii-font-family:
"Times New Roman";color:#FF6600'>佛遺教經</span></b><b><span lang=EN-US
style='font-size:36.0pt;mso-bidi-font-size:12.0pt;mso-fareast-font-family:標楷體;
color:#FF6600'></span></b></p>
  <p class=MsoNormal style='margin-right:-5.14gd'><span lang=EN-US
style='mso-fareast-font-family:細明體'>&nbsp;</span></p>
  <p class=MsoNormal align=center style='margin-right:-5.14gd;text-align:center'><span
style='font-family:細明體;mso-ascii-font-family:"Times New Roman";color:#003300'>姚秦三藏法師鳩摩羅什譯</span><span
lang=EN-US style='mso-fareast-font-family:細明體;color:#003300'></span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>釋迦牟尼佛，初轉法輪，度阿若憍陳如；最後說法，度須跋陀羅。所應度者，皆已度訖。於娑羅雙樹間，將入涅槃。是時中夜，寂然無聲，為諸弟子略說法要。</span><span
lang=EN-US style='mso-fareast-font-family:細明體'></span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoBodyTextIndent><span style='font-family:細明體;mso-ascii-font-family:
"Times New Roman"'>汝等比丘，於我滅後，當尊重珍敬波羅提木叉，如闇遇明，貧人得寶。當知此則是汝等大師，若我住世，無異此也。持淨戒者，不得販賣貿易，安置田宅，畜養人民、奴婢、畜生；一切種植及諸財寶，皆當遠離，如避火阬；不得斬伐草木，墾土掘地。合和湯藥，占相吉凶，仰觀星宿，推步盈虛，歷數算計，皆所不應。節身時食，清淨自活，不得參預世事、通致使命，咒術仙藥，結好貴人，親厚媟慢，皆不應作。當自端心，正念求度；不得包藏瑕疵，顯異惑眾；於四供養，知量知足，趣得供事，不應畜積。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>此則略說持戒之相。戒是正順解脫之本，故名波羅提木叉。因依此戒，得生諸禪定，及滅苦智慧。是故比丘，當持淨戒，勿令毀缺。若能持淨戒，是則能有善法；若無淨戒，諸善功德皆不得生。是以當知，戒為第一安隱功德住處。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，已能住戒，當制五根，勿令放逸，入於五欲。譬如牧牛之人，執杖視之，不令縱逸，犯人苗稼。若縱五根，非唯五欲將無涯畔，不可制也；亦如惡馬，不以轡制，將當牽人墬於阬埳。如被劫賊，苦止一世；五根賊禍，殃及累世。為害甚重，不可不慎！是故智者制而不隨，持之如賊，不令縱逸；假令縱之，皆亦不久見其磨滅。此五根者，心為其主，是故汝等當好制心。心之可畏，甚於毒蛇、惡獸、怨賊、大火越逸，未足喻也。譬如有人，手執蜜器，動轉輕躁，但觀於蜜，不見深阬。譬如狂象無鉤，猿猴得樹，騰躍踔躑，難可禁制。當急挫之，無令放逸。縱此心者，喪人善事；制之一處，無事不辦。是故比丘，當勤精進，折伏汝心。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，受諸飲食，當如服藥，於好於惡，勿生增減。趣得支身，以除饑渴。如蜂採華，但取其味，不損色香；比丘亦爾，受人供養，趣自除惱，無得多求，壞其善心。譬如智者，籌量牛力所堪多少，不令過分，以竭其力。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，晝則勤心修習善法，無令失時；初夜後夜，亦勿有廢。中夜誦經，以自消息，無以睡眠因緣，令一生空過，無所得也。當念無常之火，燒諸世間，早求自度，勿睡眠也。諸煩惱賊常伺殺人，甚於怨家，安可睡眠，不自警寤？煩惱毒蛇睡在汝心，譬如黑蚖在汝室睡，當以持戒之鉤早摒除之。睡蛇既出，乃可安眠；不出而眠，是無慚人！慚恥之服，於諸莊嚴，最為第一。慚如鐵鉤，能制人非法，是故常當慚恥，無得暫替。若離慚恥，則失諸功德。有愧之人，則有善法；若無愧者，與諸禽獸無相異也。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘！若有人來節節支解，當自攝心，無令瞋恨；亦當護口，勿出惡言。若縱恚心，即自妨道，失功德利。忍之為德，持戒苦行所不能及。能行忍者，乃可名為有力大人。若其不能歡喜忍受惡罵之毒如飲甘露者，不名入道智慧人也。所以者何？瞋恚之害，則破諸善法，壞好名聞，今世後世，人不喜見。當知瞋心，甚於猛火，常當防護，無令得入。劫功德賊，無過瞋恚。白衣受欲，非行道人，無法自制，瞋猶可恕；出家行道，無欲之人，而懷瞋恚，甚不可也。譬如清冷雲中，霹靂起火，非所應也。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，當自摩頭，已捨飾好，著壞色衣，執持應器，以乞自活，自見如是。若起憍慢，當疾滅之。增長憍慢，尚非世俗白衣所宜，何況出家入道之人，為解脫故，自降其身而行乞耶！</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，諂曲之心，與道相違，是故宜應質直其心。當知諂曲但為欺誑，入道之人，則無是處。是故汝等，宜當端心，以質直為本。汝等比丘，當知多欲之人，多求利故，苦惱亦多；少欲之人，無求無欲，則無此患。直爾少欲，尚宜修習，何況少欲能生諸功德！少欲之人，則無諂曲以求人意，亦復不為諸根所牽。行少欲者，心則坦然，無所憂畏，觸事有餘，常無不足。有少欲者，則有涅槃。是名少欲。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，若欲脫諸苦惱，當觀知足。知足之法，即是富樂安隱之處。知足之人，雖臥地上，猶為安樂；不知足者，雖處天堂，亦不稱意。不知足者，雖富而貧；知足之人，雖貧而富。不知足者，常為五欲所牽，為知足者之所憐愍。是名知足。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，欲求寂靜無為安樂，當離憒鬧，獨處閒居。靜處之人，帝釋諸天所共敬重。是故當捨己眾他眾，空閒獨處，思滅苦本。若樂眾者，則受眾惱；譬如大樹，眾鳥集之，則有枯折之患。世間縛者，沒於眾苦，譬如老象溺泥，不能自出。是名遠離。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，若勤精進，則事無難者，是故汝等當勤精進。譬如小水長流，則能穿石。若行者之心數數懈廢，譬如鑽火，未熱而息，雖欲得火，火難可得。是名精進。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，求善知識，求善護助，無如不忘念。若有不忘念者，諸煩惱賊則不能入。是故汝等，常當攝念在心。若失念者，則失諸功德。若念力堅強，雖入五欲賊中，不為所害；譬如著鎧入陣，則無所畏。是名不忘念。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，若攝心者，心則在定。心在定故，能知世間生滅法相。是故汝等，常當精勤修習諸定。若得定者，心則不散，譬如惜水之家，善治隄塘；行者亦爾，為智慧水故，善修禪定，令不漏失。是名為定。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，若有智慧，則無貪著。常自省察，不令有失，是則於我法中，能得解脫。若不爾者，既非道人，又非白衣，無所名也。實智慧者，則是度老病死海堅牢船也，亦是無明黑暗大明燈也，一切病者之良藥也，伐煩惱樹之利斧也。是故汝等，當以聞思修慧而自增益。若人有智慧之照，雖無天眼，而是明見人也。是名智慧。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，種種戲論，其心則亂，雖復出家，猶未得脫。是故比丘，當急捨離亂心戲論。若汝欲得寂滅樂者，唯當善滅戲論之患，是名不戲論。</span><span
lang=EN-US style='mso-fareast-font-family:細明體'></span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，於諸功德，常當一心，捨諸放逸，如離怨賊。大悲世尊所說利益，皆已究竟，汝等但當勤而行之。若於山間，若空澤中，若在樹下，閒處靜室，念所受法，勿令忘失，常當自勉，精進修之，無為空死，後致有悔。我如良醫，知病說藥，服與不服，非醫咎也。又如善導，導人善道，聞之不行，非導過也。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等若於苦等四諦有所疑者，可疾問之，毋得懷疑，不求決也。爾時世尊如是三唱，人無問者。所以者何？眾無疑故。時阿[少/免]樓馱，觀察眾心，而白佛言：世尊！月可令熱，日可令冷，佛說四諦不可令異。佛說苦諦實苦，不可令樂；集真是因，更無異因；苦若滅者，即是因滅，因滅故果滅；滅苦之道，實是真道，更無餘道。世尊！是諸比丘，於四諦中，決定無疑。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>於此眾中，所作未辦者，見佛滅度，當有悲感。若有初入法者，聞佛所說，即皆得度；譬如夜見電光，即得見道。若所作已辦，已度苦海者，但作是念：世尊滅度，一何疾哉！</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>阿[少/免]樓馱雖說此語，眾中皆悉了達四聖諦義，世尊欲令此諸大眾皆得堅固，以大悲心，復為眾說：汝等比丘，勿懷悲惱。若我住世一劫，會亦當滅；會而不離，終不可得。自利利他，法皆具足，若我久住，更無所益。應可度者，若天上人間，皆悉已度；其未度者，皆亦已作得度因緣。自今以後，我諸弟子展轉行之，則是如來法身常在而不滅也。是故當知，世皆無常，會必有離，勿懷憂惱，世相如是。當勤精進，早求解脫，以智慧明，滅諸癡暗。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>世實危脆，無堅牢者，我今得滅，如除惡病。此是應捨之身，罪惡之物，假名為身，沒在老病生死大海；何有智者，得除滅之，如殺怨賊而不歡喜！</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span style='font-family:細明體;mso-ascii-font-family:
"Times New Roman"'>汝等比丘，常當一心，勤求出道。一切世間動不動法，皆是敗壞不安之相。汝等且止，勿得復語，時將欲過，我欲滅度。是我最後之所教誨。</span></p>
  <p class=MsoNormal style='margin-right:-5.14gd;text-indent:24.0pt;mso-char-indent-count:
1.5;mso-char-indent-size:12.0pt'><span lang=EN-US style='mso-fareast-font-family:
細明體'>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
