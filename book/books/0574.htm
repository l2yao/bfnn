<html>
 <head>
  <meta content="text/html; charset=utf-8" http-equiv="Content-Type"/>
  <title>
   離奇因果談
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="book.css" rel="stylesheet"/>
 </head>
 <body background="textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      離奇因果談
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     張一勉居士著
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      （一）
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      （二）
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     （一）
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先大父以總角之年，投效軍旅，時值前清同光之際，捻軍橫行於黃淮間，清軍連營數百里，以事剿阻，而以淮軍為中勁，先大父隸焉。初為弁目，屢建奇功，不數年洊升至千總。捻平，與教匪戰，每殲其渠魁，再晉守備，即戡回獲勝，遂專閫矣。先大父偉健雄猛，善擊技，尤能御狡卒，每得其死力，故戰輒捷，捷必奇，聲名震於敵我。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    按先曾祖亦閫帥也，歿於太平天國之役，清廷錄其功，賜以世襲軍職。先祖本當承蔭，無須以弁目起也，緣其性豪爽，敢於作為，少時家居學書，兼從先曾祖母習武事，矯健冠於鄉里，每為人復仇，事後挺身認罪，不使人受繫縲，而地方吏亦以其正直，且係宦族，每曲縱之。會有其窗友，為里中巨豪毆辱，憤而自縊死。其新婚婦披孝服，抱其靈主，詣學中泣於先祖前，請為報仇，先祖走避，而心許之。年餘，人已淡忘，先祖挾洋槍，乘雨夜，掩人豪者家，盡殺之，戮二十餘口，遂奔他鄉逃逮，會捻匪竄至，城陷，當事者皆死難，案竟寢矣。後先祖變籍貫名字，投入行伍，以戰功而入仕途，終至專閫建纛，可謂壯矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    清之末紀，先祖倦於干祿，轉心好善事，樂聞佛法，與先祖母設佛堂，朝夕禮念，殊虔謹。清社既覆，遂隱退，不復總綬。益事淨業，精進不怠。猶好施捨，每朔望，必捨食，冬日，則捨衣，災荒至，則捨糧。由是貧困者恆集於門，晨昏若市，先祖一一禮接之，家人偶或稍慢，輒予厲責，無敢辯者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    曾憶右鄰有一寡嫗，甚貧，子復不孝。一日詣先祖前痛哭，訴其子，乞教益之，先祖諾焉。翌日邀其子至，百方曉諭之，教以事親立身之道，子感泣而去。不數日，嫗又泣來，復訴其子。先祖乃至其家，再諭之，更約保甲，與之訂契，後不得逆其母。俄頃，嫗又泣至矣。先祖怒，偕保甲持契，入其室，拘之於通衢，數其罪而毆之，墜其齒，裂其臂，幾死，而後已，眾皆唾污之，辱罵之，乃至折挺以助先祖，子懼甚，創甚，哀泣求免，眾始散。由是遂不敢忤逆。久之，先祖查其已悔改，乃出資助之理生，未幾，竟至小康。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又，里中議建觀音廟，無人首其事，眾議戴先祖任之，數請不允，乃改推趙姓者焉，趙故好利，頗侵損廟資，久之，工不得竣。一夕，趙忽暴斃。眾再戴先祖，先祖曰：造寺善事也，我固不願後人，以有趙氏梗於中，我知其難成，故潔身自守，以俟來日，未料趙食報若是之速也。然而耗款過鉅，勸募無門奈何。眾聞先祖出，乃奮力損捨，聚集若干，終不足，先祖乃盡變其產以益之，或勸為兒孫想，稍留幾許，先祖答：兒孫自有兒孫福，不為兒孫作馬牛，我方欲為留一樂善好施之典型，使矜式之，留產實不必也。既廟成之日，先祖於聖像前三肅而退，由不復入焉。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    自此之後，家計稍艱，先祖乃謀貿遷以給口，初至漢上，頗獲利潤，期年再往，適遇大水，災民數萬，喁喁待哺，先祖憐之，盡舉所有予之，徒步行返，家人聞，哭笑俱非。有故交程某，已顯貴，聞之，遣僕送千金，會邑中傳疫，多有死者，先祖又以其半購藥捨之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先伯父卒業於保定軍校，未幾，任某部營長，參予桐柏荊紫剿匪之役，嘗率部襲入匪穴，至，匪已星散，無所得。忽一老者來，訊先伯鄉里事甚詳，並問先祖安，辭出，遺一簡於案上，折視之，匪首也，云曾受祖惠，故避三舍以報，非不能戰也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先嚴嘗過襄陽北部，宿荒村中，主人瞽翁也，與交談，言及先祖，驚呼而去，俄頃間，村人扶老攜幼來觀，問先祖起居，有潸然下淚者。問之，十數年前，村傳疫，死者眾矣，先祖聞，偕醫至，遍藥之，活人頗多，村固脊貧，耕無牛，先祖復出資市三牛予之，今者繁育十數頭矣。村人感念，繪先祖像供於土地祠中。翌日往觀，固不若也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    家兄仕於白河，父老知是先祖胤，歡極，率之觀先祖德政碑及故居，能道嚮昔瑣事甚詳。是年，先祖忌日，集資延僧誦經追薦之。一老者哭拜甚哀，問之，云：少時為盜竊，不齒於鄉里，被拘獲，見先祖，先祖溫語勸勉力，且言相君面當以術致富也，奈何潦倒至此，我終當囚若，國法也。異日來我私所，當有以助之。老者竊喜，次日，先祖升堂，提至，責數百板，股肉盡脫，死而蘇再，釋之，乃不敢為非，亦不敢往見，久之，先祖親至其家，予數十金，命詣邑中名醫處習歧黃術，未幾果以醫名，今田連陌，而屋比櫛矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先祖還歷之年，親友為之慶，至者千數，率不相識，皆蒙其惠，展轉得知來而者。是夕，曾祖母忽夢三健者執刀杖入，狀凶鷙而意殊惡，執先祖出，疾追之，至戶外，則見先祖臥血沼中，撫之，項折矣。驚覺，以告家姊，家姊亦夢如斯，益驚。以訊於先祖，祖亦驚，細問所見，笑曰：我固知彼不懌於我也，今果至矣。再問，不復言。由是誦彌陀聖號甚勤，無他異。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    未幾有瘡生頸上，先祖素健者，不以為意。數月，轉劇，終至不起，歿之日，頸裂數寸，無膿血，儼然刀創。病中，時叫兒孫輩誡之曰：勿謂無報應，因果可畏。我一生正直，無負己心，唯少時以睥睨怨，殺人，後悔之，終身憾焉，今感惡疾，非無由也。家祖母欲為禱於山寺，笑曰：業由己作，罪自心生，設禱可免，世無病苦矣。家姊皈信耶蘇教，先祖誡之曰：勿謂罪福由神，而肆己心，心肆神不能福之，行恭神不能罪之，苟迷信於神，限屆業滿而報至日，悔無及矣。由是家姊亦皈依正法。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     （二）
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    因果之事，難說難信，苟能澄思深慮，捫心參之，則又因種果生，歷歷不爽。識其理者，謂禍福在我；昧其義者，言天道好還。實則天猶可欺，我心難負。一念之微，未必待及神知，心田之中，已播因種，萬世禍福，由斯決矣。百般遇合，不勞天定，誠可謂：自作自受，唯人自招。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先外祖母系出商城周氏，父仕至中堂，有政績。課子甚嚴，故周太君幼能詩畫，且通文牘制藝，釋老百家之學。復雂k紅，猶精烹調，時有才女之稱。先外曾祖，方分茅陝甘，聞，為先外祖聘之。于歸之日，披綺紈，御脂粉，華年神儀，光被四室。婦工婦容，一時莫比。尤善伺翁姑意，喜怒不待言知，唯睥昵妯娌行，窘人不為犯己。事每甘其言而狠其行，侔其利而忽其德。以是之故，舉家百餘眾，莫不畏而遜之，猶難免於禍也，遂有王熙鳳之稱，可謂酷肖矣。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    嘗畜一雛婢，姣慧能體人意，眾皆愛之，獨周太君惡之甚。初不予食，繼不予飲，不予寢臥便溺，非以教之，觀其窘困疲敝以自樂也。人或為言，輒轉激翁姑而罪之，故無敢勸解者。一夕有蛇入室，蛇蜒縱橫，不畏人，諸僕操挺欲擊之，太君不可，令婢為之生致，婢不敢進，笞之，亦不敢，復以火烙之，始首肯，而蛇已緣柱盤於樑上，命僕疊桌椅促婢登，婢泣而上，甫立，蛇昂首吐舌以示威，婢驚墜折肋。太君責以懦拙，錮於廁者累日。或竊告其姑，責之始令畀以就醫，已奄奄將斃矣。然太君自喜，每以告人：我治婢殆斃。又一日，婢誤碎一杯，太君怒極而笑，命捉一貓納婢褲內，鞭貓，貓懼，不得出，撕且嚙，腿肉為之盡裂，血透重衣，婢痛極而厥，復以火烙之，蘇而罷。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    有姪納婦，婦淳謹，疏於禮，惡太君，人皆危之，婦固不知也。未幾太君以事激姪怒，摑辱其婦。復諷其嫂，咒噬其媳。又惑其姑，絕其定省。婦大憊，不知所以，人憐而告之，始悟，亟具珍玩以獻，太君笑而卻之，給役焉，勞而拒之，以他人陰事告，始喜。由是寵之若圭璧，而婦遂為虎倀，不叛不貳，終其一生。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    太君久不妊，忽夢熊羆，喜甚，日禮送子菩薩，祈生兒。並以閫令，驅先外祖，遍禮邑中諸寺廟，祭必求豐，禮必期隆，稍有違誤，立怒，怒必搯夫，以是夫之兩臂胸腹，傷纍纍且遍。及臨蓐，招產婆伺之，痛苦終日，兒不下。招醫者藥之，無效。招巫者禱之，不靈。舉家遑遑，環伺而聽，入夕，產矣。初生一蛇，長尺許，其粗如臂，吐舌張口，蠕蠕而動，眾驚絕，亟斃而棄之。復生一男，三日而夭。由是威筲歛，人皆暗喜，謂菩薩有靈，祈有驗矣。未幾，為太君知，譏者遍獲遣責，皆太君以計唆他人為之，未嘗出一語動一指也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    後，太君晏坐恆顰其眉，眾懼，以為將窘辱人矣，或避之，或諂之，唯恐禍之及己。月餘，復攝己頰，眾益懼，而太君反無所為，由是堂以下，門以內，男婦百輩，喘喘不安矣。俄而，太君病臥矣，問疾者，侍藥者，承歡者，戶之為穿。頃之病遽，口斜矣，男為禱於廟，女為祈於室，家人無飽食而寧席者。又有時，目盲，呻吟之聲，聞於戶外，而眾侍之反怠。彌留之期，眾散矣，索湯水而不可得。驚呼囈語，終霄不絕，但聽之而已。及其卒，無人知，延至翌日，一炊事婦覺有異，往窺之，出語眾，眾皆忭然。其殯也，無為之戚者，唯所畜之婢哭之哀，或以問，曰：太君以虐為德，冥不畏因果報應，何其愚也，我憐而哭之耳。太君享年三十有一。遺有詩詞文稿盈夾，水墨刺繡多幀，余猶及見。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
