
<html>
<head>
<meta http-equiv=Content-Type content="text/html; charset=Big5">
<title>地藏菩薩靈感近聞錄</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="book.css">
</head>
<body lang=ZH-TW background="textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>地藏菩薩靈感近聞錄<span
lang=EN-US></span></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>心然法師等編述</span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>夢見延壽<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>左君履和，二家兄之內姪，左文襄公之曾孫也。素信佛法，兼邃於科學。據言其母夫人平日篤信佛法，持地藏經甚誠！常親製方藥送人，以製藥時，輒默念大悲咒，故多神效。年二十四時，病幾殆，沈迷中，囑家人茹素，延僧虔誦地藏經三日，母夢見地藏王菩薩，如高僧狀，披袈裟，手持錫杖，告之曰：「汝壽算已盡，因念汝誠篤，多行善事，延壽一紀。」病即霍然，後果以三十六歲善終。履和言：兒時常聞其母夫人諄諄誨訓如此，聶雲臺記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>齋誦消腫<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>曹宗清女士，號雪才，吳縣人，自記其母夫人潘氏，病歷三年餘，戊辰春益殆，全身腫脹。醫言：「此證名氣虛中滿，須俟膚中之水流盡，方得命終，已無法可治」。時余任職申江，月一回省，四月歸，見母病已瀕危境，膚亮若鏡，水分脹滿，大有破皮之象，號痛之聲，不絕於耳，余悲愁萬分！因求治法於信佛之友，承囑虔持地藏本願經以救母病，最能感應。余即日發願誦地藏經三十卷，持齋三月，如得老母腫消病瘉，當終身奉佛，行地藏願，誓盡未來劫，度地獄眾生苦。至五月二十七日上午，誦經圓滿，不料是日午後，余母即小便狂瀉，歷半日一夜乃止，舉家驚惶，母亦自料必不起；乃醫者診後，詫言怪事！謂：「何得七十三歲久病之老人，有此強力能打通便門，盡排膚水，此病不久當瘉矣。」果再經二三日，昔之皮膚光亮者，變為枯縐，全體腫消，宿病盡瘉。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>發願感夢<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>曹宗清女士又云：余自蒙地藏菩薩感應救母，信佛之心倍增虔篤。己巳正月初四日來申，晉謁大愚法師，詎甫相見，即言余與大士有緣，囑誓地藏願，翌日即傅大法。余乃虔心修法，於佛前晨夕發誓，願盡未來劫，永度地獄受苦眾生，不意竟因是與地獄眾生相感也。是月二十後夜間，得一奇夢，覺已茫然獨行於途，似有從旁囑余行向鐵橋者，前行未數步，即聞橋下哭聲震地，若有男女老幼數千萬人之號哭聲，雜然並起，此際余不禁心為悲慟！自念幼時嘗聞人言，築橋須將生人祭之，是無乃被害而死者之哭耶？心殊悽愴不安，仍向前行，橋長約里許，哭聲依然。橋盡，見有極高大之鐵城門，既出，夢旋醒。是時余已知自身臥於床上，但慘不忍聞之哭聲，仍入耳際，未嘗少減，深以為奇！乃振作精神，於明亮之電燈光下，週察房中各物，實無有可得而發聲者，因細審其音，一若備極痛苦，片刻難受之狀，余不覺悲從中來，淚如雨下！忽悟此必地獄中受苦眾生之哭聲也，即穿衣結跏趺坐，其聲始已。翌晨，往告愚師，據云：此實地獄中受苦眾生哭聲，因汝虔心發地藏願，故得感應彼輩，使汝親聞其慘狀，祈決心修行，倘早一日圓滿功德，地獄眾生當早一日脫離苦難耳。余既聆師示，因發誓願捨棄一切，專心修行，即辭教職，於五月初間入山淨修去。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>塑像瘉病<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>顧存信，許圓照學長之外孫也，年甫二齡，患結核症，牽纏三載，病彌篤，諸醫為束手。乃從許公勸，將孩最愛玩之飾物，依經意，在病孩前說三次後，變賣得款十元，敬塑地藏菩薩像一尊，每日虔誠頂禮，此後，其病若失。迄今數年，即感冒小病未稍作也。民國十六年三月初二，余訪圓照於上海安納金路顧宅，親見親聞。李圓淨記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>現母修路<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>安徽曹又新居士，幼年多病，母韋氏，詣九華山進香，求地藏菩薩默佑，痼疾得痊。因是母子虔心奉佛。肉身塔者，菩薩藏身之勝地，全山香火之總涯也。善男信女往來進香者，踵相接，而自塔前十王殿，下至白馬亭街，化城寺，放生池間，蜿蜒數百丈，道路崎嶇，行者憚焉。韋乃發願，俟家稍裕，為之修砌，臨終即以此囑子勿忘。今十餘年，又新雖服膺拳拳，終以工程浩大，未能舉辦。戊辰二月，觀音聖誕，又新入山貢香，禮塔畢，於上禪堂前遊覽山景，忽見其母雜女眾內，身負香囊，從正天門下，相距只數十步，諦觀容貌甚晰，乃急趨之，轉瞬遂失所在，因思此非母遺志未酬，現身點化耶？乃竭力募緣，以成母志。行見靈山勝境，路現莊嚴，可謂以孝順心，上報佛恩，普利有情也。許止淨記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>夢示遇子<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>趙桂馨，安徽合肥人，耕讀為業，夫婦年逾半百，只一子，名存金，入塾誦讀。己未秋，存金感時疾，數日逝世，桂馨夫婦慟不欲生。一夕，夢地藏菩薩來慰之曰：「汝子已於某處某宅借屍還魂，汝於年終來山，可得相見。」馨覺，驚喜交並！然頗疑積想成癡，幻夢難信，惟既得夢示，不肯置之，遂於臘月，夫婦相偕朝九華山，甫至佛殿，一兒迎面來，大呼阿爹阿娘不置，詢其姓氏里居，乃以趙兒生歿因緣對，且面貌雖殊，音聲未改。並云：菩薩救濟，令得還魂。夫婦大喜，遂攜歸，為子如初。其生身父家聞之，爭執致訟，然子自述確係趙兒還魂，不願遽歸本宅，於是經眾調解，往來兩家，各作半子。此亦金史張合得後又一新判決也。桂馨於民國九年，送佛法無邊匾額於山上，並紀其事本末。又新朝山見之，錄其事略如此，許止淨記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>禮拜安產<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>梁璧垣居士之長女，適張氏，曩年隨其夫赴河南某礦師之任，時適有娠，居士以無人伴往照料為慮，乃教令用黃紙書南無地藏王菩薩，每晨焚香禮拜，生產必可安順，其女遵教奉行。及生產時，鄉間無看護醫生，而毫無所苦。越兩年又有娠，仍用前法，而所生子女二人，相貌端好，聰慧和善。余皆見之，聶雲臺記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>讀經夢母<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>吳契悲居士，江蘇人，民國十七年五月遭母喪，二七日後，遇趙雲韶居士，勸以念地藏本願經，遂於是日起，每日焚香恭讀一遍，至七終而止。一閱月後，居士夜夢方酣，忽作念曰：凡至心願見之人，終必獲見，遂念阿彌陀佛及地藏菩薩名號，俾藉威神，得至母處。旋覺頸後，有手推轉，遂依其向，騰空而行，穿過牆垣，了無障礙，兩目微啟，見物迷離，經過長途，得至一處，忽後有人，若偕來者，謂居士曰：「仍不得見，其將奈何？」居士舉首，見一叢林，即跪求地藏菩薩，告以母之近狀。忽聞空中，有人作答，而未聞悉。問偕來者所答何語，其人答言：「為弗退轉。」居士因念，既弗退轉，必已生西，答此語者，必為地藏菩薩。遂拜而呼云：「求菩薩發大慈悲，令得見母」，作是語已，同來者即指示上方，居士仰觀，果見樓閣玲瓏，備極莊嚴！偏左一巖，巖上有閣，其母探首窗外，面含笑容，以手相招，居士呼母，旋又見母立在廓下，衣色微黃，向之作語，但未聞悉，求母再說，母遂又言：「某某（居士之弟乳名）亦在此處。」正欲問母臨終之時，曾否覺苦，母已轉身，即將他去，遂急呼曰：「母自保重。」須臾間，母已登高處而隱。居士合掌，仰天呼謝地藏菩薩！而夢覺矣。聶雲臺聞吳居士親述夢狀，記實如此。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>免盜賊厄<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>釋弘一自在家時，即信仰地藏菩薩，於十六年丁卯，在杭州鄉間小寺居住，室中供養地藏菩薩像，並常至心持誦聖號。有一日晨起開房門，至客堂見諸物狼藉遍地，問諸同住僧眾？答云：是夜有強盜多人入寺，執持刀杖威迫僧眾，劫去銀洋物件甚多！曾欲入弘一臥房，以刀杖擊門，經歷多時，終不得入。而弘一是夜惟聞樓上有人往來說話音聲，以為是寺中僧眾，毫不介意，終夜安眠，未受驚怖，亦無損失。人咸謂為菩薩之靈感也。釋亡言記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>死而復生<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>餘姚胡宅梵，又字勝月，曾撰地藏菩薩本願經白話解釋，於佛學書局出版流通，已達萬數千部，功德甚大。二十一年壬申七月三十日午後，彼之幼女名月昭，年僅四歲，忽然瞳縮鼻塌，面青唇黑，窒息吐沫而暴死，撬齒灌藥，不能下咽，舉家惶急。當時胡宅梵忽省是日為地藏菩薩聖誕，即趨像前哀求加被，祈禱纔畢，忽聞室內歡呼，幼女已息出，慶重生矣。復灌以藥，亦能下咽，不久即痊癒。釋亡言記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>沈苛能癒<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>比丘尼觀願，福建海澄人，其父為民國先烈，曾殉國難於廣州。觀願在九華山出家，後居澳門。壬申到廈門學習戒律，次年即患胃病，食粥不滿一盂，纏綿半載，歷盡痛苦，中西藥品悉皆無效。一日披閱沙門弘一所編地藏菩薩聖德大觀，見其卷端所繪聖像莊嚴，生大歡喜！因隨力購香華果品供養聖像，恭敬瞻禮，七日禁語懺悔，以淨水一瓶供聖像前，日夜默念聖號，翌日清晨飲淨水一杯，不久即可食飯一盂，半月後遂痊癒矣。釋亡言記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>重創速痊<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>釋廣洽，平日崇信地藏菩薩，甲戌六月，九華山建鑄大鐘，募集款資，廣洽在廈門，盡力奔走於炎天烈暑中，以數日集金六七百元，一日跌倒，目額觸石階上，流血甚多，傷勢頗重！廣洽乃一心專持地藏菩薩聖號，不久即癒。釋亡言記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>癒病增福<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>十八年夏，予赴盧山養痀，抵山而大病，臥四閱月，不能起床。時梁璧園居士在山，告小兒以地藏靈感事，並勸其念地藏經，為予消業，小兒遵命，念十餘日，而予病大有轉機，遂得下山返滬。同時兒婦得孕，誕生一男，予於是印地藏靈感錄一萬冊送人，報佛恩也。廿四年三月廿八日聶雲台記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>聾聞佛聲<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>憚鐵樵君久病，予勸之念佛，屢函辯論，未肯見聽。廿三年秋，贈以地藏經，渠讀十餘遍，深為信悅！忽一日清晨四時，聞磬一聲，繼以念佛，字字清晰；然憚君耳聾十數年矣，雖耳邊大叫，不能聞聲，今聞念佛之聲，連繼數十句，其音勝妙，生平所未聞，初疑係其夫人念課，而尚在旁床未起，驚詫之餘，不覺全身戰抖。次早四時，聞聲如故，遂隨之而念佛。其日下午坐樓下，聞聲如前，皆先磬一聲，後念佛號。一日食蟹，而次晨佛磬不作，乃默禱云：願此後終身不食蟹，隨念南無地藏王菩薩七聲，佛磬旋作，亦佛聲隨之。今將近半年，仍日日聞之，初自以為大小腦之病態，然不聞他種聲，故知為地藏菩薩靈感，導之令其念佛，遂捐資二百元，發起重印地藏經，託予代印云。廿四年三月廿八日聶雲台記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>痼疾得除<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>友人姚君默庵，六旬衰病，跪誦地藏經兩年，遂得使嗜好病疾除去，身得強健，信仰尤篤！囑為記其靈感，傳告他人，俾凡有災厄病苦者，同發信心，歸依地藏菩薩，或誦地藏經，或念菩薩聖號，自然一切罪障咸得解脫，同沾佛法利樂耳。廿四年三月廿八日聶雲台記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>目疾康復<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>陶希泉居士，曾長杭縣，寓滬巨籟達路，夙信佛，奉地藏大士尤虔，家有佛堂，母夫人端木氏，亦日持彌陀名號。僕人石文卿，久患目疾，一日忽癒。陶君以其癒之速也，異而詢之，石曰：「我夢於佛堂中見母念佛，以我目疾久不癒，命取地藏大士前所供之水洗之，覺非常清涼，夢醒後拭眼，疾苦失矣。」居士歎曰：「菩薩誓願宏深，悲心救苦，作大醫王，信不誣也！」此為廿二年十一月中事，居士親為慧舟口述，因亟記之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>重病除癒<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>江浦縣橋林鎮有吳翁宗鑑者，業醫而信佛，鎮有古檜禪林，翁發願重修，因募款不敷，憂勞成重疾。其長媳劉氏亦念佛，因約齋友往該禪林地藏菩薩前叩禱，求延翁年，夥修廟得以竣功。越二日，翁絕而復甦云：夢中遇一和尚慰問之，病由是癒。廿二年六月袁傳杰記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>造像靈感<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>先母李太夫人，六十歲後，每冬即兩腿麻木作痛，不良於行，交春則自癒。民國十二年，母年六十九，腿痛甚，呻吟臥榻者月餘，醫治寡效，耀惟日日禮誦地藏菩薩本願經，以求慈祐。一日誦至如來讚歎品：「或取病人可愛之物，或衣服寶貝莊園舍宅，對病人前，高聲唱言，我某甲等為是病人對經像前捨諸等物，或供養經像，或造佛菩薩形像」恍若有悟！誦畢，即於佛前發願，為母造地藏菩薩像，並趨白母，母喜曰：「病莫非業，須仗佛慈加被，汝今發願造像，實契吾心；吾有汝外祖母賜珠一粒，精圓光澤，吾因思母，極為寶重，今以此珠供養菩薩，其可乎？」遂延北平名造像師景山君，依法造像，銅胎金鍍，珠鑲眉心，用表白毫，越兩旬像成。景君奉至，相好莊嚴，慈悲歡喜。景君自謂造像以來，得未曾有！耀急白母，母聞，痛立止，下榻自步，而入佛堂，頂禮跪拜，如未病者，蓋錮疾頓除矣。見者聞者，咸歎菩薩慈悲感應之速，不可思議！因此先後請景君造菩薩像者，至數十尊之多。母本長素念佛，嗣後益加精進，步履勝常，至十八年十二月二十一日，時年七十有五，念佛西逝矣。湖南保靖縣羅遠耀謹記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>腹脹頓消<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>文煥於夏負笈蘇州，患瘧頗劇，癒後肚腹膨脹，藥石無效，第以素信佛法，因念地藏菩薩有大願力，能救拔罪苦，乃志心懺悔頂禮，並發願虔誦地藏菩薩本願經三十部，印送地藏菩薩本跡靈感錄一百冊，以報慈恩於億一。發此願已，因是日天氣炎熱，遂赤膊假寐，竟覺週身爽快，遂入夢。次晨醒來，腹部漸寬，胃納驟增，不三日而膨脹全消，一如未病，歡喜讚歎，得未曾有！因念大士慈悲，感恩無似！故投函報告，以證靈異。唯願大千眾生，咸沾甘露，同仰佛化，扇慈風以息罪業，化火燄而為清涼。是所愿也。文中所舉，全屬經驗，文責當由作者負之。廿二年六月常熟東言子巷八號周文煥謹述。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>疑難獲釋<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>陳琴禪夫子告淨，辛未歲，滇軍入桂之役，予有妹倩亦從軍，師旋而不返，存亡莫卜，其家焦灼萬狀，請決於予，予既無神通，烏從為決？無已，仗地藏大士威神之力，求諸占察行法，若肯誠心，庶幾相應；乃令之歸，闔家齋戒，虔誦地藏聖號，及三日後，眾集佛堂，又持聖號數千，占之，不甚相應，予曰：「是必不誠而然，令眾靜坐默持，作再占計。」俄頃，香過及半，予忽見一片森林，中有小路，剎那復隱，因從定起。予妹忽曰：「方靜坐香及半時，予忽見有僧裝者入，其袈裟之薄如紙，燦爛莊嚴，令人肅然！在兄蒲團前一繞而逝，俄見一片森林，中有小路，予行以深，路旁有小屋，下臥一屍，遂驚而起。」予亦述所見，惟狀似不吉，群相悲訝！夫地藏大士，固現比丘相者，既見僧裝者入，必大士靈感無疑！然究如何，則不知也。不日，有同行者返，而凶耗乃確，蓋為敵所逼，戕於小屋下，一如予妹所見云。淨以此事為夫子親歷，甚為希有！謹記如上。夫大夫因地發心，固以欲見母生處而起，因地如是，故果位感於眾生，於疑難者，尤為慇懃！本願經云：「是人能一心瞻禮地藏聖像，念其名字滿於萬遍，當得菩薩現無邊身，具告是人，眷屬生界；或於夢中，菩薩現大神力，親領是人，於諸世界見諸眷屬。」嗚呼！疑難眾生，其知津矣。歸淨記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>產危得保<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>庚午春，內子懷孕，將近產三月時，胎忽不動，求神問卜無效，又不敢服藥；然以腹大步艱，心常憂懼，兼之以予持素學佛，設有不測，益為里人訕笑，迴思十年前有僧人，推查卅六歲嚴防產厄，適與星者之言難過身，如出一轍，以是焦灼萬分，惶恐無術！某午夜，內子向予泣訴，聆其言，驚顫已極。忽憶及地藏菩薩本願經，能保產厄，若有人許願，至心轉經，持誦聖號，必獲生產平安，詎舉是念後，即覺心神安泰，如冰釋然。次晨即具疏佛前，不料即於是夜臨盆，胎兒仍打倒順產，胞衣隨來，視之，則胎身腐壞；然何以能自打倒順生，謂非菩薩慈悲救苦得乎！故予誓願行地藏行，以報菩薩恩願。海內有同病相憐者，至誠持誦尊經，放生戒殺，必獲生產安泰，佛語不虛。予即其明證者也！湘人記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>拜經病癒<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛慈廣大，感應無差，為一般稍具知見者所公認。家母張氏，法名能修，賦性賢淑，嫻通文字，來嬪家君，克盡婦職，三鄰咸欽！操勞家政，嘗有抑悒，輒內韞而不形諸外，垂卅餘年如一日。曩於往生咒觀音經，極為純熟，於時尚未課誦修持。行年五十，突然屏除肉食，有以邪說進而勸不可者，弗顧也。歷數載，忽覺步履不適，繼而兩臂不能上舉，漸至腰軟背曲，頗似拘攣，動輒牽痛，於是更不能舉步，自廳堂至內室，必以椅舁之出入；然以骨絡之病，非藥力所能達，幸蒙佛慈加被，俾鏡得遇因緣，歸依三寶；次年母亦歸依，嗣復供佛像於家，兼塑觀音地藏二位大士聖像，昕夕敬禮念誦，家母雖因疾苦纏身，亦終日念誦，且每日須焚香禮拜，命鏡從旁扶掖，力憊不少輟。如是年餘，鏡未嘗不以母疾為憂，恆以日常受持經咒以及毛髮善念，為母回向消災免難。繼念地藏大士神力不可思議，宿世度母難，詳見經中，乃發心恭誦地藏本願經，以資祈禱。顧以經文甚長，碌碌生計，難以卒誦，乃默識全經十三品諸事跡，而熟記每品之經題，代之以拜；如忉利天宮神通品第一，先觀想此品經題，併想經義，而後下拜；於分身集會品第二，乃至囑累人天品第十三，亦復如是。拜已，復稱地藏菩薩聖號數百聲，然後回向；若是權宜，深恐不能上契佛心。行之數月，忽一日，家母端坐時，昏瞀不省人事，鏡驚惶萬狀！趨近母側，合掌稱念大士聖號，僅數十聲，即見清醒，旋嘔出黑色渣滓之水數碗，似為積年鬱血，急延名醫診治，認為氣血虧損，難以奏效，開方試服。鏡復跪於大士前，虔求慈佑，晝夜稱名，不離於心，藥祗進一劑，病狀漸見起色，鏡祈求之誠，益加懇切！後此家母漸能行動，出入祗須攙扶，逾數月，竟可拄杖獨步。今則不憑杖亦行動自如，現年六十有四，每日禮佛恆數十拜，自起不須扶持，亦不覺苦楚。夫惡疾侵尋，年事已高，不藉藥石之功，而得自然痊可者，世所罕覯！蓋以地藏大士，誓願宏深，利濟有情，靡有不周，但能發願虔誠，莫不有感斯應，稽諸往跡，詔載昭然，觀於家慈所獲靈感，益信然矣！謹記此以為世人勸。時乙亥夏六月，三寶弟子袁鏡庵筆述。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>尋聲救苦<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>黃莊慧珠居士，福州市人氏，十九歲出嫁，二十四歲即茹素信佛。民國廿四年，夫家所祀邪神，頗為崇擾，居士憤慨下，對所祀土身摔投素常養魚瓦缸；不久居士孕身生產，遭患產風危厄，全身癱瘓于床，百藥罔效。自念莫非邪崇復仇，世間無上唯佛菩薩以及緣覺、聲聞可依，大悲觀音菩薩，大願地藏菩薩，常於人間地獄救渡眾生，莫若一心歸命稱念地藏菩薩聖號，以求拔苦，並作臨終之想。於是，每日誦持數萬遍，不一週夜夢到一海邊，見浪濤滾沸洶湧，水色沉黑烏漆，無數悲苦慘號之聲，悽傳不絕；正驚愕之際，忽見一比丘沙門，飛點于海面，所到之處，苦聲盡息，居士始覺為菩薩度生，隨即歡喜禮拜；寤醒後，身痛霍然而癒，次日即能倚扶學步，不半月即履步如常矣！此為菩薩慈悲之近代靈跡。心然謹記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
