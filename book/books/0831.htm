<html>
 <head>
  <meta content="text/html; charset=utf-8" http-equiv="Content-Type"/>
  <title>
   普賢十大願王別釋
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="book.css" rel="stylesheet"/>
 </head>
 <body background="textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      普賢十大願王別釋
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     諦閑法師講述
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     ——在永嘉城——
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      禮敬諸佛願
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      稱讚如來願
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      廣修供養願
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      懺悔業障願
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      隨喜功德願
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      請轉法輪願
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a07">
      請佛住世願
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a08">
      常隨佛學願
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a09">
      痗雯野苃@
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a10">
      普皆回向願
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     一
     <span>
     </span>
     緣起
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    山僧，今日受吳璧華居士請，講普賢行願品；因時迫不及詳談，僅將普賢十大願王，別為解釋。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     二
     <span>
     </span>
     總標
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    所謂十種行願者：一為禮敬諸佛，二為稱讚如來，三為廣修供養，四為懺悔業障，五為隨喜功德，六為請轉法輪，七為請佛住世，八為常隨佛學，九為痗雯野矷A十為普皆回向。此十大願王，曾稱所起，故一一都云，盡十方，遍法界，極微塵數，約橫論也。又一一皆云，眾生界盡，眾生業盡，眾生煩惱盡，此十大願，終無有盡，約豎論也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     三
     <span>
     </span>
     別釋
    </font>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a01">
     </a>
     甲
     <span>
     </span>
     禮敬諸佛願
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第一大願：「禮敬諸佛」。普賢菩薩，自己禮敬諸佛，是為行；希望大眾各各禮敬諸佛，是為願。願與行，二而一，一而二也。禮敬諸佛者，即俗稱拜佛。普賢菩薩拜佛，欲人人皆如彼拜佛。普賢菩薩所禮敬者，盡法界遍虛空諸佛，皆是當人自心之佛。佛者，覺也；自覺、覺他。自覺我身根前有諸佛，諸佛前皆有我身；是故一一塵剎中皆有佛，一一佛前皆有普賢，一一普賢皆悉合掌禮拜。則一普賢之身，遍入一切普賢身內；一切普賢，皆攝歸一普賢身內。蓋以行願力故，深心信解，如對目前。大經云：「一切法無生，一切法無滅；若能如是解，諸佛常現前。」「諸」者，不一之稱。此界彼界，十方三世一切佛，故謂之諸佛。過去佛為已成之佛，未來佛即在目前，現在我們大眾，人人皆是。何以故？一切眾生，皆有佛性故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「禮敬」者，由心恭恭敬敬，運於身口，而遍行禮拜。不然，謂之慢拜。身雖拜跪，口雖持名，而心則重重妄想，是名為禮拜，實則功德微少。普賢行願，除有慢障，必起敬意，統身語意業。以身業敬者，為顯佛有天眼通故；以語業敬者，顯佛有天耳通故；以意業敬者，顯佛有他心通故。常修禮敬，一心不亂，五體著地，深入法性，離能所相。即說偈曰：「能禮所禮性空寂，感應道交難思議；我此道場如帝珠，阿彌陀佛影現中；我身影現彌陀前，頭面接足歸命禮。」是則內佛外佛，同一實相；隨一一禮，若佛若禮，重重無盡。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上言法界即我自心，我心即法界。我欲禮敬諸佛，須先放下萬念，清清淨淨。在一拜中，一面觀想，一面念：「一心頂禮本師釋迦牟尼世尊，及十方三世一切諸佛。」又「一心頂禮西方安樂土，大慈大悲，阿彌陀佛，及十方法界常住諸佛。」經云：「憶佛念佛，現前當來，必定見佛。」吾人心中憶佛，名為修慧；身跪口念，名為修福。福慧雙修，則禮敬之事畢矣。普賢如是禮敬，即為普賢行願。普賢不在外求，而在各人心中求。普賢乃眾生心中之普賢，眾生乃普賢心中之眾生。普賢心、釋迦心、眾生心、菩薩心，無二無別；以心體同故。行普賢，願亦普賢；行非普賢，願亦非普賢。推言之，心向諸佛如來，我心即諸佛如來；心不向諸佛如來，我心即非諸佛如來。何以故？是心是佛，是心作佛。普賢禮敬諸佛，是普賢行，是普賢願；我禮敬諸佛，是我行，是我願。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    或曰：拜佛誰不能拜？雙手合掌，兩足著地，何難之有？殊不知無心拜佛，狀若舂米，拜如不拜，獲益甚微。必也內存至誠，使身口意三業統一；如此拜佛，則感應道交，不可思議。山僧從前最喜拜佛，因庚申年六十三歲，患痰濕入筋絡病，不能坐立跪拜，但作觀想禮佛。後因體力漸衰，或起立難，不行跪拜，而行坐拜，心中觀想，若對西方三聖，恭恭敬敬，與跪拜無異。即如吾人旅行在舟車中，或病臥床榻上，不能身向西上，皆堪作觀拜跪，如對西方佛前而禮敬之。此皆拜佛法門。依此實行，功德無量；否則，粗心慢拜，功德即少。何以故？我心恭敬，則佛心顯；不恭敬，則妄想多。妄想乃眾生心，非佛心也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a02">
     </a>
     乙
     <span>
     </span>
     稱讚如來願
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第二大願：「稱讚如來」。「稱」謂稱述。「讚」即讚揚。稱述聖德，讚揚其美。又稱揚讚歎之謂也。「如」者，如如不動，妙道圓融，即自心不生不滅之體，湛然寂照，亙古今而不變。「來」者，去來也；即謂如如不動之體，無去無來，能去能來。「如來」即佛。佛為通號，意取三覺圓備義。如來亦通號也；謂後佛出世，如同先佛再來故。義翻為覺，覺者不迷之謂。言宇宙萬物，本來不迷，如柳綠花紅，鴉啼雀噪，皆宇宙真理之所顯現，唯眾生不能覺迷耳。若一旦轉迷成覺，即能見宇宙之真理與萬法，無不與我妙合。蓋宇宙萬法為法身如來，萬法妙合之我，為報身如來。即宇宙之真理為法身，其感得者為報身。而感得此真理應眾生之機根，出現於世以示說者，為應身如來。此法身報身應身三者謂之如來。三身同一真理，不過以其體為法身，以其相為報身，以其用為應身，即大方廣之體相用也。釋迦如來，能應用其所感得之真理，而現三身，隨機說法，本為應身。因說法而現千丈盧舍那如來報身。在華嚴會上，現毗盧遮那如來法身。三身雖分而實一；蓋離法身無報身，離報身無應身；見法各異，而其所歸一也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十方三世一切諸佛，皆具三身；而眾生一身，亦當具足三身。何以故？有正緣了三因故。正因即法身；如涅槃經云：「一切眾生悉具佛性，如來常住而不變易。」即法身也。緣因即應身；如勸大眾念佛、拜佛、聽經，功行圓滿，即應身也。了因即報身；如大眾聽經，句句入耳了解，即報身也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上述正緣了三因之果，次重重宣如來三身之義。金剛經云：「如來者，即諸法如義。」又云：「無所從來，亦無所去，故名如來。」是為法身如來。佛頂經云：「性真常中求於去來了不可得。」轉法輪經云：「第一義諦名如，正覺名來。」佛頂經云：「明極即如來」，是為報身如來。成實論云：「乘如實道，來成正覺，故名如來。」佛頂經云：「自覺已圓，能覺他者，如來應世。」是為應身如來。以上列舉如來名義，今說當體如來，即諸佛與眾生，同為清淨法身。清淨法身，原係自性天真佛。以人人悉具佛性，即心即佛，是心作佛故。又行種種功德及禮拜，莊嚴清淨法身。至若報身，其受用有二：一為自受用報身，二為他受用報身。介紹報身者，則為應身，入九法界，各各差別，分身度脫。地藏經云：或現男子身，或現女人身，或現天龍身，或現神鬼身，或現山林川原河池泉井；利及於人，悉皆度脫。或現天帝身，或現梵王身，或現轉輪王身，或現居士身，或現國王身，或現宰輔身，或現官屬身，或現比丘、比丘尼、優婆塞、優婆夷身，乃至聲聞羅漢，辟支佛菩薩等身，而以化度；非但佛身，獨現其前。稱讚法報應三身如來偈曰：「天上天下無如佛，十方世界亦無比；世間所有我盡見，一切無有如佛者。」又讚法身如來云：「清淨妙法身，湛然應一切。」讚報身如來偈云：「阿彌陀佛身金色，相好光明無等倫；白毫宛轉五須彌，紺目澄清四大海；光中化佛無數億，化菩薩眾亦無邊；四十八願度眾生，九品咸令登彼岸。」讚應身如來偈云：「堂堂黃金相，巍巍不動尊；天上與人間，無不咸恭敬。」此即具前禮敬之中，以身業禮，以口業讚，以意業敬，是則名為三業供養。法身如來如遮那，報身如來如彌陀，應身如來如釋迦等，皆以德彰名。我之稱揚讚歎，即頌如來之萬德洪名。但釋家讚佛偈甚多，不勝枚舉，亦視讚者之功行何如耳。或唱或念，其功德都不可思議。茲姑舉一方便法門，無論男女老幼，人人能讚，即念「南無阿彌陀佛」六字是。念彌陀雖為稱讚彌陀，即對十方世界諸佛，我能以一念讚盡。何以故？十方世界一切淨土，總攝於西方極樂淨土；念西方佛，即念十方佛也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a03">
     </a>
     丙
     <span>
     </span>
     廣修供養願
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第三大願：「廣修供養」。所供之境，有豎有橫。豎則指過去現未三世一切佛，橫則言盡法界遍虛空十方一切佛。普賢菩薩修行，無論三世十方一切諸佛，悉皆供養，願亦如是。至所供養者，究竟何物？不外乎財供養與法供養。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    初釋「財供養」：人以自己無金錢，即不能行此供養；然外財供養用金錢，而內財供養不用金錢。法華經云：用身口意三業恭敬供養，即禮拜讚歎供養，是為豎供養；若出門隨時隨處供養，為橫供養也。至於外財供養，有財當施；有財若不施，是名慳貪，為生死根。吾人慳貪之心一起，即反對慈悲，則背宇宙布施之妙用矣。修行者，具大慈悲心故，隨緣施捨，盡心供養；即一香一華，亦稱理成就。有偈曰：「願此香華雲，遍滿十方界；供養一切佛，菩薩一一乘僧。」供養過去佛，若釋迦如來；供養未來佛，若彌勒如來。唯現在無佛時代，從何供養？即十六觀經云：「孝順父母，奉侍師長。」願吾人對於生我父育我母，必孝必順；對於師長，服勞奉養。至如女子之嫁也，對於公婆，克盡婦道，殷勤侍奉，是皆供養現在佛也。倘不供養家中活佛，將供養何人？近佛不拜，遑論遠佛？是皆吾人所當注意者也。即如現前大眾，當體有成佛性，特未修耳，修則遲早必定成佛。人人皆是未來諸佛，知此則彼此謙恭，道德相尚，乃真實共和平等，無結內排外，貴自賤他，不為名利臣奴，不隨潮流胥溺，故佛法最適於今日之共和時代。但修行之人，不僅對人類而禮敬之、供養之，即牛羊犬豕等眾生，亦以戒殺放生為重。何以故？一切眾生具佛性故，當來必定成佛故，即恭敬供養未來諸佛故。如是供養，緣慈悲心，起慈悲心，可拔一切業障根本。隨地隨時，修此供養，是名廣修供養。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    次釋「法供養」：如法師說正法以轉迷啟悟為主旨。眾生在迷，法師本慈悲心，為開眾生覺路故。用法布施，即以法供養法界也。然法師既能以法供養，非法師亦可修此供養。即以「南無阿彌陀佛」六字萬德洪名，逢人即勸，逢人即念，亦可法供養也。凡廣修供養者，對於財法二施，均由小至大；先勸一家，由一家及他家，從一方及十方。其實普賢緣性起修，一字一句，周遍法界，知佛法者，無待贅述。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a04">
     </a>
     丁
     <span>
     </span>
     懺悔業障願
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第四大願：「懺悔業障」。業障不懺悔，則廣供不廣供，讚歎不讚歎，禮敬不禮敬，皆為業所障。如說八苦，從苦入苦。在睡眠中，夢想顛倒，早起則妄想愈多，殆被業障所牽身。總之，善業少而惡業多。惡業何來？皆從心造。心能止惡，心能修善。吾人所以行善惡者，皆以身與口與意三者之故，謂之身業口業意業。此三業正，則善自然而修，惡自然而止；此三業不謹，則惡事乃成。所謂成惡事者，身三口四意三。身三者，即殺生、偷盜、邪淫是，皆由身所成之惡事也。口四者，即妄言、綺語、惡口、兩舌是，皆由口所作之惡事也。意三者，慳貪、瞋恚、邪見是，此由貪、瞋、癡三毒而成，為一切惡業之本也。由三業而造出十惡，止此十惡，而守不殺生、不偷盜、不邪淫、不妄言、不綺語、不惡口、不兩舌、不慳貪、不瞋恚、不邪見之十戒，是為十善。吾人作惡當墮惡道，行善則功德無量，當生善道。殊不知善業障心，難出三界。如作上品五逆十惡身，感地獄道身；行中品五逆十惡身，感畜生道身；作下品五逆十惡身，感餓鬼道身。作下品十善者，感修羅道身；行中品十善者，感人道身。單修上品十善，得生四天王及忉利天官；修上品十善兼坐未到定，得生欲界空居四天。色界四禪，共十八天。初禪三天，難逃火災；二禪三天，未離水災；三禪三天，猶遭風災。四禪九天，無雲、福生、廣果三天，凡夫住處，修禪者得生其中；無想天外道所居；無煩、無熱、善現、善見、色究竟五天，第三果居處。未得四果，尚有分段生死。以上十八天，離欲麤散，未出色籠，故名色界。上來三途是惡業，欲界六天是善業，色無色界，是不動業。此三種業，皆能障心，均不免為生死牢籠；所以云三界皆苦，無一可樂。若要豎出三界，實難之難！是故勸他念佛不肯念，求生淨土不肯求，頭出頭沒，生生死死，輪迴六趣，無有盡期。古德云：「萬般皆是苦，唯有業隨身。」或言我一生皆行善事，何業障之有？獨不知無始以來，從身、語、意所生一切業障，誠難邇述。故行願品云：「若此惡業有體相，盡虛空界，不能容受。」吾人既有業障，必當早求懺悔。懺者懺其前愆，悔者悔其後過。然懺悔之法亦多端矣，念「南無阿彌陀佛」，亦懺悔之最好法門。經云：「念佛一聲，能滅八十億劫生死重罪。」又云：「拔一切業障根本，得生淨土陀羅尼。」故人能念佛持咒，則業障自除，事理自然明了。若生從糊塗來，死隨糊塗去，如何是好？但生者已生，死時當求正念分明。欲求正念分明，須要至誠懇切，用身、語、意三業懺悔。蓋因自己一切業障，從三業來，亦當從三業去也。奉勸大眾，信得真，願得切，老實念佛，橫超三界，帶業往生。無論利根鈍根，業輕業重，但肯信願持名，無不往生極樂。故古德偈云：「六欲諸天受五衰，三禪尚自有風災；假饒修到非非想，不及西方歸去來。」不我欺也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a05">
     </a>
     戊
     <span>
     </span>
     隨喜功德願
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第五大願：「隨喜功德」。此四字扼要在德之一字。德作得釋，即從功行上心得也。凡人一生所作事，不自檢點，都糊塗自了，急宜攝心仔細思之，從六根門頭參透，功過孰多？得失孰多？較量過後，痛下警察悔改工夫始可。不爾，便從糊塗生來，從糊塗死去。一生不明因果，忽略功德，從身口意積成種種罪業。舉足動步，莫非是罪；伸口胡言，莫非是辜。此之謂可憐愍者！所以菩薩隨喜而作功德。功德分二種說：一、世間法，為有漏功德。如慈善業，造橋修路齋僧建寺等。慶悅讚嘆，不生煩惱是。二、出世間法，為無漏功德。了生脫死，廣修六度是。但世間功德為有漏，出世功德為無漏。倘能隨喜而修，以世間一切之因，回向無上菩提，亦可轉有漏為無漏矣。是故遇諸公益事，有力則助力，無力則讚嘆。切實量力，隨喜而修。世上有何嫉妒，更有何爭鬥哉？有等顛倒凡夫，對諸功德，非唯不隨喜，且心生破壞；此因業障深重，當代念佛為之懺悔也。現今提倡淨土法門，亦是了生脫死功德。對善信者，從而策勵之；對未信者，從而稱揚之；亦為普賢菩薩隨喜之功德。所以隨喜淨土法門，當稱揚彌陀功德。古德云：「不用三祇修福慧，但將六字出乾坤。」我能隨喜淨土功德，此即先德所謂見賢思齊者也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a06">
     </a>
     己
     <span>
     </span>
     請轉法輪願
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第六大願：「請轉法輪」。凡夫肉眼，所見甚近，不能見遠。初見道位須陀洹，能斷三界八十八使見惑，僅見一四天下。二果修道位斯陀含，能斷欲界九品思中前六品盡，得見中千世界。三果修道位阿那含，能斷欲殘思盡，進斷上八地思，則見大千世界。無學道位阿羅漢，能斷見思俱盡，始見三千大千世界。初地菩薩，能斷一品無明，則見百三千大千世界。乃至十地菩薩，能斷十品無明，則見千千萬三千大千世界。普賢位同等覺，則見十方世界。夫所見之眼界有差別，則所轉之法輪有不同也。說法如轉輪，不信佛法，心無主宰，胡思亂想，曷能去惡向善，轉凡成聖，作隨喜功德哉？譬若穀然，入舂去殼，方成白米；米之潔白，雖本生成，然非輾轉，不能出見。吾佛說法，一句一句，皆從心中露出；大眾聞法，一句一句入身，皆轉入心中，而成妙法矣。現時釋迦已成佛，彌勒未降世，究從何請？即山僧到此說法，因諸大居士之請，對大眾說十大願王，以了無邊生死之苦；我代佛說法，即轉法輪也。諸大居士之請，即請轉法輪也。大眾當深信無上清淨心，在聞法時，始顯然出現，為來日隨喜而生功德。今日之請轉法輪，誠有無量之功德也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a07">
     </a>
     庚
     <span>
     </span>
     請佛住世願
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第七大願：「請佛住世」。凡夫徒執佛說涅槃經後即入滅，以為佛已捨世，曷能請佛住世？不知請佛住世，即請自己佛；是心作佛，即心即佛也。夫眾生心淨，見佛常住；眾生心垢，見佛捨命。是故佛之常住與否，皆眾生心之淨染相應。吾人若念念在佛，即時時請佛住世。勤修六字，則淨念相繼，吾佛則當然顯見。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a08">
     </a>
     辛
     <span>
     </span>
     常隨佛學願
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第八大願：「常隨佛學」。吾佛廣說法華，普度眾生，先覺也；眾生聞法，廣修佛事，以了生死，後覺也。凡夫若無普度大力量，當善治一家，家齊而後國治，國治而後天下平。此與孔聖大學之道亦相融合，為入世法所不可缺焉。夫自利然後能利他，常誠心托佛，從因至果，引得心智，隨之而學。常常如在，始終不變，即常隨佛學之大旨也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a09">
     </a>
     壬
     <span>
     </span>
     痗雯野苃@
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第九大願：「痗雯野矷v。此我佛利他行也。發大悲心，下菩提種，以饒益有情，樂利眾生，當從痗隅潀r下著手工夫。曠觀十法界，佛占其一，眾生占其九，地獄、餓鬼、畜生，皆因六根門頭，造業墮落，乃三惡道之眾生也。天道著樂，人道苦惱，修羅瞋恚，乃三善道之眾生。聲聞是自了眾生，緣覺是孤調眾生，菩薩是大道心眾生也。對此九界眾生，當嗟嘆之，憐愍之，饒益之，成就之。以佛心廣修佛行，無一非布施之事業，無一非痗隊坐葑﹛C遇乞丐也，體其挨寒受餓，即量力施財；遇臨殺之畜生也，悲其戀命怕死，即實行買放。蓋佛心即大悲心也，為菩提之根本。樹無根，則枝葉不茂；心不悲，則度生不切。一切眾生，是我福田，宜痗隊均C至于家中父母兄弟，可不孝順愛敬乎？推言之，於社會因不順而肇爭端，於國家因不順而興兵禍；苟能人人順悅，則可享真正共和之幸福矣！
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="#333399">
     <a name="a10">
     </a>
     癸
     <span>
     </span>
     普皆回向願
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第十大願：「普皆回向」。此事最易明了。譬如我今日說法一句，是一念好心功德；作一好事，是一好事功德。即非自己功德，要皆回向於大眾。回向可分三種：一、回自向他。凡作一切事，悉當回向盡虛空遍法界一切眾生。二、回因向果。將自己日日所念佛，為眾生回向極樂淨土。三、回事向理。吾人將所作事，應行放下。經云：「一切有為法，如夢幻泡影。」凡世出世間，一切諸事，皆是因緣所生之法，當體即空即假即中。即空是真諦，即假是俗諦，即中是中諦。總之所作功德，即非功德。昔達摩見梁武帝，帝問以朕所作佛事，究竟有何功德？師曰：「無。」帝駭然！自念一生造寺四百八十，齋僧無算，何以無功德？師曰：「是為有漏功德。」帝曰：「何謂無漏功德？」師曰：「淨智妙圓，體自空寂，周遍法界，是為無漏功德。所以帝淨智自事，是無功德。」是故大眾念佛，或隨喜功德，痗雯野矷A皆回向法界。但貧僧深痛女眾，琤H念佛作幽冥路上鏹貫。是由一念貪心，便為生死根本，深為可愍者！當知念佛首重了生脫死，求生西方，為此生最難得之事。古德云：「得人身如掌上土，失人身如大地土。」正與「人身難得，佛法難聞」之意符合。深願大眾當速悔改，切勿以念佛作金錢想。以上說普賢菩薩十大願王竟，是導華嚴海眾，歸到極樂。今大眾既明了透澈，我且以普賢行願，為我行願；即以禮敬諸佛回向，以稱讚如來回向，以廣修供養回向，以懺悔業障回向，以隨喜功德回向，以請轉法輪回向，以請佛住世回向，以常隨佛學回向，以痗雯野穻^向，是為普皆回向。回向是一件極緊要事，所作功德，無論巨細，乃至一毫之善，一塵之福，皆可回向西方，莊嚴淨土。譬如投少水於大海之中，量即同海。所以為一己所積功德，其功有限；若回向於法界眾生，則其德即無邊際；是為回自向他也。若將所作功德，如念佛、持咒、禮拜、誦經，及一切慈善功德，均可回向西方，與一切眾生，同成佛道；即是回因向果也。須知所作善事，無論世間出世間，若大若小，一一無非因緣所生，即空假中三諦之理。所謂全理成事，全事即理；故一一事，不須著相，自然理事圓融。理既豎窮橫遍，事亦如之，故須回事向理也。（完）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
