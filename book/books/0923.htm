<html>
 <head>
  <meta content="text/html; charset=utf-8" http-equiv="Content-Type"/>
  <title>
   佛法要領
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="book.css" rel="stylesheet"/>
 </head>
 <body background="textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      佛法要領
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     四川中江劉洙源先生說
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     弟子王靖寰等記
     <span lang="EN-US">
     </span>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      佛法要領序一
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      佛法要領序二
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      佛法要領序三
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      劉洙源先生略歷
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      上編 四句要義
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      中編 發菩提心
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a07">
      下編 略解楞伽
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a08">
      佛法要領跋
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a01">
    </a>
    <span style="color:#333399">
     佛法要領序一
     <span lang="EN-US">
     </span>
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    虛雲
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    戊子春夏之交。金弘恕居士。將其師劉洙源居士佛法要領一書。並往來函札數十通。彙而付諸梓。問序於衲。時方有事於雲門祖庭復興工作。不遑執筆為文字。未有以報。後二年。孫張清揚居士。復謀刊此書。重以序請。辭不獲命。乃為之詞曰。劉居士此書。寥寥萬言。闡述一代聖教。揭其旨歸。示初學以從入之途。明白精當。求之近人著述中。得未曾有。學者得此以為津梁。進探大藏。庶幾不致擔麻棄金矣。書中所言觀心一法。原係古法。但用之今人。微嫌不契。古人根利。單假觀照。便可直造心源。今人根器不及古人。若用觀照。每易沉觀不進。諸祖觀機設教。遂易以看話頭起疑情方法。俾行人疑至極處。忽然打破疑團。即得親見本來面目。不至沉滯修途。故近世宗門用功。每重疑情。觀照之法。遂鮮行用者矣。此就琱H而論。若果是過量大人。則直下承擔。便無餘事。說一觀字亦多矣。尚安用疑情為哉。此原書未及之處。學者不可不知也。至於修行之本末理體。劉居士書中言之極中肯要。當無俟衲之再贅矣。聞居士後出家受具戒。法名昌宗。且已圓寂。法運衰歇。哲人長逝。其感傷為何如哉。
   </p>
   <p align="right" class="MsoPlainText" style="text-align:right;text-indent:24.0pt;
">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    雲門老衲虛雲序
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a02">
    </a>
    <span style="color:#333399">
     佛法要領序二
     <span lang="EN-US">
     </span>
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    演本
    <span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    自清季迄今。百有餘年間。四川出生兩聖者。一大儒劉止唐。一菩薩劉洙源。議者謂兩大德。乃不一不二。一願而前進。一人而兩現。此緣揣測之說不具論。請略述其實際之貢獻。劉公止唐。德性學力。出類拔萃。著易書詩。三禮春秋。五大部皒恁C暨四書皒恁C孝經直解。古本大學質言。與史存等傑作。共十一部。一百四十三卷。
    <span lang="EN-US">
     (國史列傳。成都印行。)劉公洙源。歷任四川大學教援。立德立言。純粹以精。深於佛學。暢讀諸經。別具法眼。於達摩初祖。直指人心。見性成佛之要旨。指示來學。慈悲痛切，一片婆心。婉如印光大師之弘淨。分道揚鏕。浙江上虞金弘恕居士。與公有大因緣。一如莊生之於李老。金居士殷勤請示如鑰投鎖。於往還十八通書札中。剖示詳細。度盡金鍼。凡獨居無侶之士。得此一冊。如法修持。保證免入歧途。初版上海大法輪書局主任陳法香居士。協助流通。未幾四川第二次重版。又未幾。台灣印經處印行第三次版。第四次版。現在暹羅曼谷開始重刊贈送。中泰僧俗弘法願深。十方讚仰。推動法輪之無比。勇毅堅誠。如謝普揚廖振祥等諸大德。均大菩薩。弘誓大願。來此人間。昨謝居士來書云。此一種希有法寶。已在曼谷起印。囑記一言。僅進蕪辭二句如下：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    希有難聞之示導
   </p>
   <p class="MsoPlainText" style="text-indent:24.0pt;">
    一超直入之南鍼
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    一九五五，三，三十，演本敬誌於 金馬崙 三寶壽 退省關
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a03">
    </a>
    <span style="color:#333399">
     佛法要領序三
    </span>
    <span lang="EN-US" style='font-family:"Times New Roman";
color:#333399'>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    什麼是佛法呢？人人會問！有人說懂了，有人說尚不懂，這懂與不懂離不開二門：（一）一路向下，乘願再來，果徹因源門，含：教、理、行、果。（二）一路向上，究達彼岸，因該果海門，含：信、解、修、證。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    何謂要領呀？君知否？這要領，古人說是—把柄！共有四字：教、觀、照、宗。萬法都了無餘蘊了。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    學佛的人，可分初心、久學！初心的人根據聞、思、修三慧，它的把炳是由約而博，廣探三藏，由文字而啟觀照。久學的人，據戒、定、慧證無漏，它的把柄是由博返約，窮澈一心，達到—性相如如（真如！）—乃由觀照而入實相，簡單而言—佛法要領！就是：「心地法門！」的意思。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    學佛的人，有了以上的功行見地，進一步，要證大總持而開秘密藏，把柄分四：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一、由明心見性，了二空真如，把柄在正真般若觀照。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二、正真般若觀照既起，名：發菩提心！志在三覺圓滿。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三、深窮緣起性空，三覺圓滿，得六無畏四無礙。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四、由了前三，俯就機宜，三乘五性，建立教門，導入法界，分四種淨土，總名「一真法界」。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    第一個把柄主要是教、觀雙通，第二個把柄是觀、照雙運，第三個把柄是寂照雙泯，第四個把柄是入法界—在照，照之又照，法界入矣，得歸淨土。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    近代佛教史上，出了四位代表人物，一為宗門，單提向上，虛雲老和尚，二為法界圓覺學太虛菩薩僧，以上為出家之表率，三為達庵馮寶瑛居士，顯密圓融，通達教、觀、宗三門，四為本書作者，劉洙源居士，以在家人而提向上一門，由「觀」窮「宗」，以上為在家眾之表率，這四位龍家，為末法保持了—心燈不滅—佛的法身慧命以有利賴。我有位菩薩友，張君炎煌老師，以佛法要領一書入佛之門，並以之就我下問，我捧讀之餘，不忍釋卷，因這佛法要領有兩大把柄：一由約至博，知道明心見性為萬法根本，二由博返約，以四句偈，通曉群倫，宗、教、觀三通。今者劉居士哲人已逝，出家證滅，然則見書如見其人，這本佛法要領，也就是他的應化法身了，並願是書長留人間，為學佛人之眼目！值此刊行流通之在即，略誌微言，以表大義。微言已序！然則大義何在呢？答云：大義唯佛能道，吾何人也，敢言大義？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    大佛頂首楞嚴經云：「佛言，善哉！阿難！汝等當知，一切眾生，從無始來，生死相續，皆由不知常住真心，性淨明體，用諸妄想，此想不真，故有輪轉！」並告以：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    「十方如來，同一道故出離生死，皆以直心，心言直故，如是乃至終始地位，中間永無諸委曲相。」
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以上如來之開示，正是本書—「佛法要領」所欲一言道盡，以示予人的宗旨所在，能明此旨，才不辜負劉洙源老居士之一番苦心孤詣，是為微言大義之序。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    菩薩戒 黃正男序台中圓覺佈教所
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛曆三○○八年民國七十年歲次辛酉年九月十九日觀音菩薩出家日
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a04">
    </a>
    <span style="color:#333399">
     劉洙源先生略歷
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先生名復禮。字洙源。別號離明。年七十三。四川中江籍。前清拔貢。北京經科大學畢業。長文學通三禮。歷任四川高級師範。成都大學。四川大學。文學教授。棲心竺典。澹泊自處。創辦成都佛學社。獨任講筵十餘載。歸向者甚多。尋退隱深山。時應鄰邑之請。講說不絕。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先生早歲精唯識。曾著唯識學綱要數萬言。海潮音社刊行之。晚耽禪悅不喜著作。只存講稿數篇。門第子展轉傳鈔。得之者如獲至寶。今徇弘恕請編次付印。名曰佛法要領。乃先刊于覺有情。以結法緣。然後製版流通。以垂久遠。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    先生遁世不求知故。知之者甚少。茲從陳法香兄言。不得已違先生意。略敘其概。以作介紹。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
">
    弟子金弘恕謹述
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又先生晚年出家。法號上昌下宗。一九五零夏。在白雲寺圓寂。是夜寺上白光衝天。遠近見者甚眾。云詳載覺有情十一卷八期。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a05">
    </a>
    <span style="color:#333399">
     佛法要領
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上編
    <span>
    </span>
    四句要義
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    四川中江劉洙源先生說
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    弟子王靖寰記
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    丙戍五月，中江劉洙源先生，道過廣漢，駐軍周參謀長朗清先生留請說法，先生以初未準備經論，說者聽者皆無依據，驟然印書，倉猝不能遽辦。乃曰：吾有四句要義一為何事？二依何義？三修何行？四悟何法？試為君等演說如何？僉曰：願樂欲聞，惟希說之。爰記先生所說于次，倘有錯謬，請教正之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     一為何事……明心見性
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    近來人心多好佛法，或家庭奉佛、或朝山燒香，或勤布施，或修供養，或受三皈，或守五戒，或誦經念佛，或持咒修法，或精研教理，或專修禪觀。種種不同，信佛則一。吾今欲發一問，諸君如是勤修，究為何事？勞身苦體，費精神，耗時日，而不辭。志願安在？彼將云：聞佛法奇特，吾故好之，世俗成風，吾從眾耳。余曰：此非答我所問。彼又云：欲脫苦耳。貧者欲求富饒，病者欲祈疾癒，困厄者希通達，沉淪者冀超昇。余曰：此言近似，尚非真實。彼又云：欲除業障耳。今生之苦，皆由前生惡業所招：今將去惡行善，以期業障消除，免受苦報。余曰：此言似矣，猶未盡也。彼又云：欲斷煩惱耳。人生造業，由煩惱起：今將斷滅煩惱，庶幾苦果不生。余曰：此言似矣，猶未盡也。彼瞿然曰：斷煩惱，除業障，離苦得樂，此乃佛法正宗，云何而猶未盡？布施持戒，禮拜供養，誦經念佛，持咒修觀，此乃佛法正行，云何而猶未盡？吾將以此自度度他，豈尚有遺憾耶？余曰：且稍安毋躁，當為子說之。大凡談理必窮根源，作事必問根由。子所談者，在佛法中非無其義。但是枝葉末節，若向這堸等h，立志雖佳，枉費精神。經云：「未知真實法，不名為布施。未知真實法，不名為供養。」余今例此，再作數語：未知真實法，不名為持戒。未知真實法，不名為禮拜。未知真實法，不名為誦經。未知真實法，不名為念佛。未知真實法，不名為持咒。未知真實法，不名為修觀。君未說到真實處，所以我不認可。經曰：「因地不真，果招迂曲。」又曰：「欲修大行，須知因地法行。」世人懵 
    懵，不此之求，所以徒勞無益。今為君等發明真實，事半功倍，可乎？僉曰：願聞。曰：真實法者，吾人之心也。此心以有覺性，故謂之佛性。為萬法之本，故謂之法身。永不變易，謂之真如。性非虛妄。謂之實相。無所不知，謂之菩提。（菩提是正智，故無所不知。）寂靜不動，謂之涅槃。萬法之性，謂之法性。凡此種種名稱，皆是吾人真心之異名。人人本有，箇箇圓成，近在心內，無勞遠求。成佛作祖，是此一心。宗門謂之明心見性，心即性也。（心性是一，出華嚴經。）所謂真實法者，即此心也。我輩人人有心。而不自知，長劫受苦，豈不可憐！學佛無他，明心見性而已。（明悟自心，徹見本性。）如果明心見性，煩惱不待斷而自斷，業障不待除而自除，諸苦不待滅而自滅。三寶不言供養，而已供養自心三寶。布施不施一金，而其所施勝過七寶。不持咒而自得印明，不誦經而十二部經無不通利。若從根本下手，果大功高如是，君等奈何不圖？先德云：眾生依業有，業依惑有，惑依識有，識依心有。心是最終究竟處，不通此一著，意識長在，煩惱旋斷旋生，業障旋消旋萌，苦果永遠不除。譬如伐木，去其枝葉，來年又生，有何了期？若斷根蒂，永不再發。是故佛說未知真實法，不名為布施供養者，意在策勵世人，知真實處，在吾自心。（此義出華嚴經，及般若經，其文甚廣，可研閱之。）不然，修因無果，何以故？果在真實處故。不然，經云：「心是惡源，形為罪藪。」（此心是識心，與上真心別。）倘未明白真實所在，如何能斷煩惱。除業障。出苦海耶？為何事者，為求明心見性也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     二依何義……依二空義
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    吾人已知佛性即是自己真心，然則真心體相究竟如何？曰：真心無性，其體是空，故曰真空：其相如虛空。如虛空有二義：一如虛空不動搖，二如虛空遍滿一切國土。永明禪師云：（真心自體，非言所詮，湛若無際之虛空，瑩若圓明之淨鏡，毀讚不及，義理難通。）世人不知真心廣大圓明，妄謂此心在我身內，所以長劫輪迴，受苦無窮。今欲明白自己真心，第一莫認四大假合之身為真；第二莫認六塵緣影之心，以及山河大地為實。佛法入門，有二要義：一者眾生空，二者萬法空，眾生不空，謂之我執。萬法不空，謂之法執。何謂我執？謂我能主宰是也。主宰即是意識，非真有我。如果我能主宰，誰人肯入地獄：甘做畜生餓鬼？故知身中無我，全是意識分別執著。意識是生死根本，急宜斷除，不可姑息。所以大乘菩薩先修無我觀，以得人空。何謂法執？法者內之五根，（眼耳鼻舌身）外之五塵，（色聲香味觸）皆是四大（地水火風）造成，謂之色法。受想行識，謂之心法。色心二法，其性皆空，眾生不知，認為實有，起惑造業，生死不絕。佛法教人修法空，法空者，即空六根六塵六識諸法也，悟一切法，皆無自性，其體本空，名得法空。世人皆為我執法執所蔽，所以不知自己真心，大乘法門，若要悟心，先須信入人空法空之理。千經萬論所說法義，不外二空。若能信入，則悟心有期，剎那成佛。若不信此二空，專求福報，是門外漢，決不能得佛法利益。云何知無我耶？如果我能主宰，則臨命終時，妻室財產皆可攜去，何故不能？天上樂土，作惡之人皆可往生，何故不能？二俱不能，主宰安在，且一人之身，六根均動，豈有六我耶？如以六根為我。死者六根尚存，何以不能行動？故知無我。經云：（一切眾生，皆由著我，若離此著，則無生處。）云何知無法耶？根身器界，在人類共業同分中，見以為實：餘五道中，各有不同。可見六道之中，各各自變六塵境界，皆由業識所造，安有定法？故知一切人事營為，都是業風驅遣，識心所生，猶如夢幻泡影，空而不實。經云：（不知諸法空，恆受生死苦。）若能悟入二空，便證無生法忍，即得阿耨多羅三藐三菩提。由是言之，學法，唯學二空之義。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     三修何行……修般若行
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛法要領，不出教理行果。教理即蘊處界諦緣起，如上一心二空說。果則十力，四無畏，十八不共法等。知教理而欲得果，非起行不能辦。今當論行，行有萬端，以六度為總，經中自在說法，或說一行：發菩提心是。或說二行：曰智慧，曰方便。或說三行：曰戒定慧。或說四行：曰四居處。四居處者，一慧、二戒、三施、四定，或說五行：布施、持戒、忍辱、精進、止觀。或說六行，曰六度。六度者，布施、持戒、忍辱、精進、禪定、般若，行門雖多，六度括盡。此六度義，有無量門。茲略說三門：一六度義相，二六度所對治，三六度能入理，云何義相？萬行俱從菩提心流出，合之為菩提心，分之為六度。無顧戀心為布施，無持犯心為持戒，不忤一眾生為忍辱，念念不斷為精進，心不流動為禪定，知萬法空為般若。云何對治？對治六道，出三界輪迴故。立施度，對治餓鬼道。立戒度，對治地獄度。立忍度，對治畜生道。立精進度，對治修羅道。立禪定度，對治人及六欲天。立般若度，對治色無色界天。云何入理？隨順法性故。法性體無慳貪，立施度。法性離五欲，立戒度。法性離瞋惱，立忍度。法性離懈怠，立精進度。法性常定，立禪定度。法性離無明，立般若度。此六度法，要以般若為主。經云：（五度如盲，般若如眼。）布施無般若，惟得一世榮，後受餘殃債。持戒無般若，暫生上欲界，還墮泥犁中。忍辱無般若，報得端正形，不證寂滅忍。精進無般若，徒興生滅功，不趣真常海。禪定無般若。但行色界禪，不入金剛定。萬善無般若，空成有漏因，不契無為果。據瑜伽，菩薩行有四：一六度行，二道品行，三四攝行，四神通行。要之，俱以般若為主。佛法雖分大乘小乘一乘三乘，四諦悉已括盡。世間因果，為苦集二諦。出世因果，為滅道二諦。滅為佛果，道為菩薩行。般若為道諦體，故般若為要行。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     四悟何法……悟緣生法
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    學教參禪，俱圖大徹大悟，徹悟之境，即是無生法忍。學人一心求悟，究竟悟何種法耶？曰：悟緣生法，何謂緣生法？曰：緣生法者，因緣所生之法也。一切諸法，緣會則生，緣散則滅；非有而有，幻相不實；有即非有，當體是空。曰：緣生之相，既是虛妄，云何悟相便為登峰造極耶？曰：見性不真，不能了相：見性真實，便能了了見森羅萬象，都是自己本性上因緣所生，謂之妙有。故學法要著，須明緣生性空。若見緣性，則脫緣縛。（緣性者，緣生之性，即是佛性。十二因緣是輪回相，佛性是輪回性，見佛性則輪回頓斷。緣縛者，即是十二因緣輪回之縛也。）故證性即了緣生，了緣生即證入真性，是一事也。大乘學人，入門便教觀緣生法，為將來悟入正因起見。此義云何？佛法以空為主，說空以因緣為宗，因緣即是緣起義。（緣起即緣生）凡夫不信，外道不知，小乘權教雖知而不徹底，唯大菩薩學佛乘者最須於此著眼。何也？佛說心地，乃說二空，無緣生義，二空不成。人之識心，造善惡業，故有昇沈：而其真心本來不動，識心為累，枉受輪回。當知惑業苦三，皆由因緣所生，緣生性空，故曰人空。根塵亦是因緣所生，根塵無性，一切是空，故曰法空，若無緣生之義，人法俱實，真心不顯。有緣生義，人法俱空，真心顯現，得本法身，即為佛果。法身如虛空，故曰真空。真空體內，十方微塵剎海一切俱現。故涅槃經云：（佛性者第一義空，第一義空者即是智慧。）又深密經云：（若不了知無相法，雜染相法不能斷，雜染相法不斷故，壞證微妙淨相法。）若能悟入緣生，即證無生法忍，即是大徹大悟。大乘學人，當如是行，勉之勉之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a06">
    </a>
    中編
    <span>
    </span>
    發菩提心
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    四川中江劉洙源先生說
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    弟子廖寂慧記
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    已說四句要義竟。由初句，知唯心。由次句，知心體空。由三句，知悟心不離般若。由四句，證真方能了俗。今當略說發菩提心。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一
    <span>
    </span>
    名義
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    發菩提心，具云發阿耨多羅三藐三菩提心，簡稱菩提心，或云大乘心，或云普賢心，再簡云發心。義如常釋：阿，無也。耨多羅，上也，為無上心。三，正也。藐，等也，為正等心。三菩提者，三、正也，菩提、覺也，為正覺心。此無上心、正等心、正覺心，心字該通三項，各有所揀。初揀凡夫外道，凡夫不覺，外道邪覺故。次揀二乘，但了生空，偏覺故。三揀菩薩，菩薩因覺，未滿果位，非正覺故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：以上三心，如何融攝？以便下手。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：菩提心者，統為自性清淨心。此自性清淨心，生佛平等，人人皆具，不增不減。發者，發起也，開發也。（初心只是發起，見性乃名開發。）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    非觀照不能發起，非觀照不能開悟。故發心者，即觀此自性清淨心也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二
    <span>
    </span>
    意義
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：云何為自性清淨心？云何觀自性清淨心？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：自性清淨心，即吾人之真心，亦名佛法，亦名法身，亦名真如，亦名實相，亦名涅槃，亦名法性，亦名法界。妄念依之，而成三界，為世界成立之本，人生緣起之源，眾生不知，無始以來，從未觀照，枉造輪迴，沉淪生死。佛法教人返觀內照。即是入佛性，入法身，入真如，入實相，入涅槃，入法性，入法界。頓斷輪迴，速出生死。是故佛法根本在心，行法根本在觀，大乘心地觀經云：（三界之中，以心為主，能觀心者，究竟解脫，不能觀者，永處纏縛。）涅槃經云：（能觀心性，名為上定。）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：發心究竟為甚麼事？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：為見自性。吾故云：發心者，發見性之心也。學佛不求見性，即是外道；志求見性，方是佛子。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：何以觀心便得見性？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：古德云：「若不觀心，法無來處。」蓋佛法都在清淨心上，返觀內照，始能引出佛性：一切三昧門，一切陀羅尼門，一切解脫門，一切神通門，一時俱得顯現。故知心是妙法來處，若不觀心，如何能引得出來？是以觀心為佛法第一妙行，諸行莫及。故華嚴云：「初發心時，即成正覺。」謂自心是佛，見自己真佛，即成正覺也。發菩提心論云：「若人求佛慧，通達菩提心，父母所生身，速證大覺位。」今人欲成佛，而馳心外求，哀哉！未曾發心，而修雜觀行，只得生天果報，不得出離輪回。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：發心既是觀心，且又重要如是，究應如何觀乎？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    答：佛說觀心，有一句定義。文殊問經云：（不發，是發菩提心。）云何不發？謂不發一切求利益之心，及悲願有條件之心。蓋發心時，須要摒息一切外緣，離念清淨。生心動念，即乖法體，故云不發。云何又言發？謂念念俱寂，自性圓融，周遍無際，即是發心。智行于內，不行于外，故不發為發。華手經云：（汝等觀是心，念念常生滅，如幻無所有，而得大果報。）龐居士云：（但看起滅處，此箇是真如。）其熟味之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    又有要義三：一。發心時，當知無能發者，此破我執。二。無所發之境界。三。無所發之方便。此二破法執。總以畢竟空，無所有，無所得，為歸趣。又發心時，如有妙境，及小小神通發現，急宜捨去，以此是無相法故，一切雜行，一切雜觀想，不得合入此中修。此指修三乘言，如圓頓教，即純乎合修。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三
    <span>
    </span>
    修法
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    修此法時分二：一趺坐，二觀心，說明於下：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一趺坐
    <span>
    </span>
    擇清淨處，結跏趺坐。（先以左趾押右股，後以右趾押左股，令二足掌仰於二股之上。手亦右押左，安仰跏趺上。此為全跏，名吉祥坐。或但半跏，右押左上亦可。又有降魔坐：先以右趾押左股，後以左趾押右股，手亦左押右，禪宗多傳此坐，任人自擇，年老者端坐亦可。）身體端正，不動不搖。手結定印，（二手仰掌，右安左上，二大指頭相拄，安於臍下跏趺上。此名法界定印，能除一切狂亂妄想。）合眼斷光，閉口合齒，舌抵上顎，鼻對肚臍。背脊筆直。兩肩齊平，不偏不倚，如是而坐。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二觀心
    <span>
    </span>
    觀心之法，先要休心息念。須將六塵萬緣，一概放下：善事惡事，都不思量，過去未來，一概不想。直觀當下念頭，憧憧往來，起滅不停；勿執著他，勿隨逐他，勿斷除他。只管細細靜看。妄念起時，一看不知去向：旋又復起，仍如是看：念若不起，只看著。久久純熟，看到一念不生，即與般若相應，發菩提心論云：（妄心若起，知而勿隨，妄若息時，心源空寂，萬德斯具，妙用無窮。）心性之妙如是，吾人平日之不相應，是為妄念所遮，是無明心。無明何所依？依真如而起。觀無明心即是觀真如心，觀心性即是觀無明心。何以故？真如即是念之體，念即是真如之用故。觀而得定，即是真如三昧，為三昧之王，故名上定。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：此種發心，有異名否？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    曰：有。觀上不念外境，故名無念行。一心不動，故名不動行。心無所緣，故名無相行。心不住境，故名無住行。用般若觀照，（觀時不起分別心）故名般若行。總之，常修此行，則離分別，離能所，即是離心意識，心意識離，真心自現。發心之能事，如是如是。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    ○事忙人，每日必須坐一次，每次至少半小時。若能坐二三次，每次一二小時者方妙。愈多愈久則愈妙。坐時須要寬衣鬆帶，從容安詳，不宜當風，不宜飽腹。坐畢緩動其身，徐開口眼，兩手搓熱，撫摩面目腰腹腿足，休息片時，然後下坐。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    ○平時須將唯心之理，自心是佛，二空之義，諸法無性，常常思維，以作預備。涵養省察，尤不可忽。當知世事如夢幻，人生若朝露，剎那無常，都是空忙。如能發起冷淡想，厭離想，最易合拍。以一念萬年修去，即是。勉之勉之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四
    <span>
    </span>
    種類
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    發菩提心有二種：一世俗，二勝義。發悲願心，是有為法，名為世俗。觀自性清淨心，是無為法，名為勝義。世俗不能攝勝義，勝義則能攝世俗。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：大悲大願，是佛法要行，何以此中揀去？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    曰：非揀去也。未見性人。悲願甚狹，見性時，乃能廣大，故見性為最急。所謂悲願者，上求佛道，下化眾生耳。今求見性。原為成佛利益眾生，即是大悲大願，何必更發。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五
    <span>
    </span>
    不發之失
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    發心為總相，其他觀行為別相，別必依總，總能攝別。涅槃經云：「雖信別相，不信一體無差別相，（即菩提心）名信不具。信不具足故，所有禁戒亦不具足，所有多聞亦不具足故。」古德云：（無菩提心，三歸五戒亦不成就，以不知佛法根本故。）其重要如此。今之人，學得一肚皮佛法，而於此茫然，何哉？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    六
    <span>
    </span>
    發心功德
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    發心功德，說不能盡，遍於群經，廣在華嚴，瑜伽，智度等論。茲舉數條於下：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一受生利益。
    <span>
    </span>
    發此心已，得四種利益：一種子勝，以菩提心為種子故。二生母勝。般若波羅密為生母故。三胎臟勝，大禪定樂為胎臟故。四乳母勝，大悲長育為乳母故。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二得出家功德。
    <span>
    </span>
    居士不能得出家功德。維摩經云：（能發阿耨多羅三藐三菩提心，即是出家。）是居士發心，與出家等，亦能得此功德。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三具足佛法。
    <span>
    </span>
    維摩經云：（發阿耨多羅三藐三菩提心，一切具足。）毗婆沙論云：（此法門是諸佛之母，諸佛之父，諸佛之眼，無生法忍之母，大慈大悲之母，常常修習，功德無量無邊，大般若經云：（如以箭射物，或中或不中，以箭射地，無不中者。）發心成佛，如箭射地，無不成者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四入劫超劫。
    <span>
    </span>
    世人常嫌三大阿僧祇劫成佛，時期太遠。不知汝修雜觀行，尚在三大阿僧祇劫之外也。今日發心，未入劫者得入劫，已入劫者能超劫。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五諸佛授記，諸佛加被。
    <span>
    </span>
    初發心時，佛與授記，群經有明文。如出生菩提經，大乘心地觀經，思益經，最廣在華嚴經。諸佛加被者，楞伽經云：（十方諸國土，所有無量佛，悉引光明手，而摩是人頂。）是諸佛常常加被如是行者。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    六能轉女身。
    <span>
    </span>
    藏中有轉女身經。佛說菩提心。八百居士婦，轉為男身。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    七往生上品。
    <span>
    </span>
    世人念佛，不知發心，縱得往生，只得中品下品？如能念佛而又發心，則可希望上上品生。觀經云：（不知第一義，不得上品生。）第一義即菩提心。他經尚多，茲不具引。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    八遠離災橫
    <span>
    </span>
    毗婆沙論云：（劫火官賊怨，毒龍獸眾病，侵是人者，無有是處。此人常為天龍八部諸佛皆共護念稱讚故。）此論略舉九種災橫：一劫難，二火難，三官事，四賊難，五仇怨，六毒害，七龍難，八惡獸，九疾病。其實一切災難，無不消滅。廣如華嚴，及瑜伽師地論。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    七
    <span>
    </span>
    不揀門閥
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    賢劫經云：（星王如來，昔為牧牛人，於聲授如來所，初發菩提心。名稱如來，昔為織師，於電光如來所，初發菩提心。明燄如來，昔為守城人，於無邊光
   </p>
   <p class="MsoPlainText" style="text-indent:24.0pt;">
   </p>
   <p class="MsoPlainText" style="text-indent:24.0pt;">
    如來所，初發菩提心。難勝如來，昔為樵人，於堅固步如來所，初發菩提心。功德幢如來，昔為汲水人，於妙稱如來所，初發菩提心。力軍如來，昔為醫生，於大譬如來所，初發菩提心。）此段經有三種看法：（一）卑門：牧牛織師等人，皆非高門，故發心不拘身家。（二）得果：此六人皆得如來之果，可見發心不虛。（三）要道：彼等得佛果，不歸功於其他觀行，而歸功於發心，故發心為成佛要道。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問：發心固在速成佛，如一生不成，有果否？
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    曰：有。從發心起，至成佛止，中間受生，瑜伽論中謂之增上生，言生生倍倍增加好處也。出生菩提心經說：欲求富饒豪貴，或作天王，隨意能得。何言無果？且能真實發心，十信以往，作十三種法師，即作十三種人天諸王。此義見仁王經，瓔珞經（上文受生利益，即是概括其果，論中謂之得四聖輪。）。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    八
    <span>
    </span>
    儀軌
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    顯揚聖教論云：（於智者前，恭敬而住，起增上意，發誓願言：我弟子某甲從今日起，發阿耨多羅三藐三菩提心。欲饒益諸有情故，凡我所修六度等，一切皆為證得阿耨多羅三藐三菩提故，我今與諸菩薩摩詞薩同行，願尊證知。）如是三說，即合儀軌。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    九
    <span>
    </span>
    結論
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    余觀菩薩藏中，說發心義，約十之三。諸大師章疏中，分條詳釋，義門尤多。今略說如此。最後有三要義：一要信自心是佛，二要有善知識教授，三要肯精進觀心，具此三要，無不成佛。即剎那一修，亦種佛種。其功德之殊勝，非平常誦經念佛持咒以及其他觀行所可比擬。諸修學者，有緣聞此，其各珍重勉勵之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以上為劉先生常常演說之義，大略如此。能生一念信心，剎那修行，功德已無限量，何況精進專修，果報不可思議。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a07">
    </a>
    下編
    <span>
    </span>
    略解楞伽（依據唐譯大乘入楞伽經）
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    四川中江劉洙源先生說
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    弟子廖寂慧記
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛言：大慧，菩薩摩詞薩，依諸聖教，無有分別。獨處閑靜。觀察自覺。不由他悟。離分別見。上上升進，入如來地。如是修行，名自證聖智行相。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此段經文，佛答自證聖智行相，為頓教根本，今逐句釋之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    依諸聖教（宋譯作：前聖所知，轉相傳授。）依諸聖教者，先佛相傳之教，為聖教。所傳何法？廣則本經所明。其下手處，即達摩「外息諸緣，內心無喘，心如牆壁。」三句之義。（此偈共四句，第四句「可以入道」是果，用功只在上三句。）可知此言，是先佛所傳，非達摩杜撰，故應深信受持。
    <span>
    </span>
    依者，言謹守此法，不得一絲出入，以期徹悟。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    無有分別（宋譯作：妄想無性。）
    <span>
    </span>
    此句是修行正軌，最要最要。何為分別心？即第六識。根塵相對，或憶念過去未來，枉造輪回，經中呼為六賊。今欲入法，應先停止此心，莫起分別。今作三段解：一初，二中，三後。初入觀時，先將根塵過未事，一齊放下，始為外息諸緣。教門謂之修止，宗門謂之休心息慮。妄念一息，心便寂靜，心若寂靜，般若乃生。先德喻之如珠吐光，還照珠體。珠喻涅槃心，（涅槃即寂靜。）光喻智慧。（智慧即般若。）光從珠生，喻般若從涅槃生。還照珠體，喻般若光明，還照法身。顯宗論云：「涅槃不生，能生般若。」故息緣為入手最要。中時，外緣已息，般若漸生。此刻應一心不動，故云內心無喘。（喘者，動也。）此不動時，即是無念、無住、無相。相雖有四，（不動、無念、無住、無相。）其行則一。後時，心如牆壁。此句狀無分別不動之相，最為吃緊，即是離識功夫。禪宗所謂如大死人，永絕餘想。又謂絕後再甦，欺君不得，即是此境，珍重珍重。枯木生花，於是乎在。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    獨處閑靜（宋譯作：獨一靜處。）此句有兩義：一。獨處，謂一人專修，不約伴侶，華嚴經云：「獨一發心，不求伴侶。」是也。可知近世成群打七之非。二。閑靜者。謂擇清淨處所。遠離憒鬧也。獨處對人而言，閑靜對地而言。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    觀察自覺（宋譯作：自覺觀察。）此句若如字面解，有觀察心，有警覺心，心緒紛然，成何事體？今謂不然，作三段釋：初釋觀，次釋察，後釋自覺。初釋觀，觀謂觀心，觀何等心？曰觀無明心。何以不觀真心？曰：真心自無始以來，為無明所熏所蔽，不能顯現。此無明，依何處住？依真心上住，如膠著漆，不得解脫，故曰住地無明。此無明。為生死根本，一分不盡，生死永在，故曰根本無明。學法欲求真，當從此住地無明下手，何也？伐木不斷根，灸病不得穴，絲毫無益。故二乘人與權教菩薩，斷得四住無明，不知住地無明：能免分段生死，終受變易生死。（輪回有二重：一。界內十二因緣，受分段生死。二。界外十二因緣，受變易生死。）一乘人從觀心下手，為破住地無明，生死永斷，所謂從咽喉上取血，此是成佛妙訣，最真最實，李長者曰：「根本無明，即是根本不動智。」永嘉云：〔無明實性即佛性。〕台宗云：無明體即是明，即是實相，即是法性。經中不勝繁引，皆指此著而言。初時觀生滅心，不執不著，不隨不斷，或一味休心息慮。兩法是一。常常觀照，即是般若熏無明。無明一破，法身頓現。一超直入如來地，不歷僧祗護法身，故稱之為圓頓法門。次釋察：察。謂監察，謂觀心時，有兩種監察：一者正念，二者正知。正念者，一心守護觀境，不准起第二念。遺教經云：「制之一處，無事不辦。」金剛三昧經云：「制之一處，眾緣斷滅。」制之一處，即是正念。先德云：「若不守心，得成佛者，無有是處。」正知者，如起信論云：「心若馳散，即當攝來，住於正念。」若不攝還，增長無明。監察機關，有此二種權力。禪門有喻云：「坐禪者如官吏，門外有二衛兵站岡，此二衛兵，一名正念，一名正知。」可謂善喻。三釋自覺：自覺者，言此監察機關，時常令正念守心，正知攝心，不令放逸。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    不由他悟（宋譯作：不由於他。）
    <span>
    </span>
    不由他悟者，到大徹大悟時，萬法自然從心顯現，不是他人授予。所謂無師智，自然智，是也，即是無生法忍。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    離分別見（宋譯作：離見妄想。）
    <span>
    </span>
    此句作兩句釋：一離分別心，二離諸見。先釋初句：此分別心，與上文不同，上是凡夫攀緣外境，此是行者攀緣觀境。不然，便是重複。云何攀緣觀境？此是無相法，不許有相。若現殊勝境界，或現佛菩薩像，或聞說法聲，皆是魔境，應嚴加拒絕。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    若有取著，即是分別心起，便入魔網，故曰離分別。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    次釋第二句：見者諸見，障人不能見道。諸見者，或云五見。（身見，邊見，邪見，見取見，戒禁取見。）或云六十二見。起見者，謂於觀中，現出境界，以為或劣或勝，或與某經相合，或與某三昧相應，認為聖境，此即是見，必入魔網。佛藏經云：「發菩提心，只是離耳，離何等？一離欲，二離見。」「欲即是無明，見即是憶念。」華嚴論云：（見在即凡，情亡即佛」四祖云：「不用求真，惟須息見。」見之過患，可謂至重，故須離之。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    上上升進（宋譯同上。）
    <span>
    </span>
    上上升進者，觀心到此地位，應加精進，不間修行，暗中長進，不可限量。上上者，如在信位，升進十住，十行，十向，十地。步步增高，謂之上上升進。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    入如來地（宋譯同）
    <span>
    </span>
    如來地者，為大徹大悟之果。觀行純熟，不覺趣入，故此法門，謂之如來禪。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    如是修行，名自證聖智行相（宋譯作：是名自覺聖智相。）
    <span>
    </span>
    自證聖智行相者，自身內證聖智修行之相也。自證聖智，宋譯為自覺聖智。證者，見也。覺即是證，證即是見，二名無異。此即根本智，經論多名，華嚴謂之普光明智，即是本性寂照之用。華嚴云：（知一切法，即心自性，成就慧身，不由他悟。）即說此義。此智成就，即為成佛。楞伽云：（如來以智為身，智為體故。）又云：（佛非人非蘊，但是無漏智。）此智即是行者報身佛。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    云何名一乘行相？謂得證知一乘道故。云何名為知一乘道？謂離能取所取分別，如實而住。大慧，此一乘道，唯除如來，非外道二乘梵天王等之所能得。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此段經文，佛答一乘人入觀行相。大慧以與上章修法或異，佛以離分別為答，仍與上章義同。今略釋之。
    <span>
    </span>
    何謂一乘行相？行相者，謂心念不住而住之相。一乘行相者，謂修一乘法安心之相也。離能取所取分別者，能取是見分，所取是相分，能所宛然，即是分別，應當離之。如實而住者，如作靜詞解，如即真如，實即實相，言住真如實相也。如作動詞解，如即如是之如，如實相而住。如實相而住者，不住根塵識，住於如如之理。此義最大，當引經證成。金剛三昧經云：「如如之理，具一切法，善男子，住於如理，（即如實而住，）過三苦海。（即三界之苦。）又云：「若住大海，（譬佛果，）則括眾流，（譬三乘，）住于一味，（譬守心一法，）則攝諸味（譬信、住、行、向、地。）」大涅槃經云：「譬如有人，在大海浴，當知是人，已用諸河泉池之水。菩薩摩訶薩亦復如是，修習如是金剛三昧，當知已為修習其餘一切三昧。」觀心入理，即是修習金剛三昧，此三昧成，一切三昧，無不具足，故為圓頓。又金剛三昧經云：「大力菩薩言：何謂存三守一，入如來禪？佛言：存三者，存三解脫。守一者，守一心如。入如來禪者，理觀心如，入如是地，即入實際。）實際即真如法身。存三解脫者，言不證三解脫也。守一心如，即如來禪。經語分明如是，而世人不知，悲夫。華嚴經云：「初發心時，即成正覺，成就慧身，不由他悟。」即是此境。金剛經云：「應無所住，而生其心。」無所住，即是此經之如實而住。而生其心，即自證聖智現前也。本經偈云：「捨離此一切，（上文列各種禪，皆應捨去。）住於無所緣，是人則能入，如如真實相。）住於無所緣，即是如實而住。入真實相，即是如來禪。涅槃經云：「一切眾生，無漏智性，本自具足。」依如是修，無不得證。奈何不信？而甘沉淪三界乎。先德云：（妙得其門，成佛匪離於當念。若失其旨，修因徒困於多生。）思之  
    思之
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    華嚴經偈
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <b>
     若有欲知佛境界，當淨其意如虛空，
    </b>
   </p>
   <p class="MsoPlainText" style="text-indent:24.0pt;">
    <b>
     遠離妄想及諸取，令心所向皆無礙。
    </b>
   </p>
   <p class="MsoPlainText" style="text-indent:24.0pt;">
    <b>
     若有欲得如來智，應離一切妄分別，
    </b>
   </p>
   <p class="MsoPlainText" style="text-indent:24.0pt;">
    <b>
     有無通達皆平等，疾作人天大導師。
    </b>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <a name="a08">
    </a>
    <span style="color:#333399">
     佛法要領跋
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    佛法廣大。根本在心。行門無量。主要在觀。直觀自心。見性成佛。此吾師中江劉先生說佛法要領之宗旨也。先生博通經藏。精研教觀。深山隱居。澹泊自處。年已七十有三。而精神矍鑠。誨人不倦；時應鄰邑之請。講說不絕。常曰：學佛不求見性，皆是附佛外道。志求見性。方是佛子。欲求見性。必須觀心；觀與不觀。實為學法生死關頭。三乘人觀心，不深不徹：唯一乘人頓見本性。頓成如來。故其教人：每令放下觀心。學者從之。多獲開悟。弘恕聞道已晚。因張君心若之介。始獲忝列門牆。十四年來。備蒙啟迪。循循善誘。殷懃懇切。嘗開示曰：學大乘法。以了一心為根本。若實了一心。則三明、六通、十力、四無畏，將不求而自至。故云：一切諸法。心為上首。神通人人具足。但得母子自至。又云：大彌陀經三輩往生，俱以發菩提心為本。不明四智。只生邊地疑城。觀經是心作佛。是心是佛。固皆以了一心為根本者也。一心難信。（一心即是自己真心）了尤不易。（見性方了）能了則入無學位矣。又云：修觀持名。二法平等。修觀者，能明白見。持名者，至一心不亂時，乃明白耳。此皆佛法真實了義。凡學佛者，咸宜知之。無奈弘恕根性愚鈍。雖受淨土觀法，未及專修；又值世亂，不遑寧處；迄無成就。慚愧甚矣。邇因體力衰弱，性好簡易。重請授我要法，以資修習。先生始以「發勝義菩提心」教之。并告之曰：發心者，發見性之心也。即觀自性清淨心也。華嚴云：「初發心時，即成正覺。」涅槃云：「能觀心性，名為上定。」均謂此也。乃至起信論之真如三昧淨土宗之實相念佛達摩大師之如來禪。名異實同。皆是觀心云云，始知禪淨二門。原是一法。旋復寄示講錄三篇。所傳具在。且更詳焉。展誦之餘。贊歎無盡。乃細加編次，呈請鑑定。名曰佛法要領。集資付印，以利學人。竊謂是書。言簡義精指歸一乘，示二空理。悟入緣生發菩提心。徹見本性。闡明楞伽玄義。揭示頓教根本。絜前聖之要領。為成佛之捷徑。所謂成就慧身。不由他悟。經藏奧旨。洩盡無遺者矣。學者苟能依此修之。則久久純熟。豁然開悟。明心見性。一念頓證。其福德智慧因緣之大。豈平常誦經念佛持咒修觀所可得而比擬哉。何以故？心性功德。無量無邊。不可思議故。此觀心法，是如來禪。只論見性，不論禪定解脫，迴非餘法所能及。故華嚴云：「雖盡未來際。遍遊諸佛剎。不求此妙法。終不成菩提。」妙法者何？觀心是也。大乘心地觀經云：「此法難遇過優曇。一切世間應渴仰。十方諸佛證大覺。無不從此法修成。此偈大聲疾呼出佛金口。更有何疑。又云：「一切有情聞此法。欣趣菩提得授記。一切有緣得記人。修此觀門當作佛。」可見一發心即授記。一授記當成佛。是決定義。何謂有緣？得聞此法為有緣。當下發心為有緣。願天下有緣人。如法修行。精進不退。皆得速證無上菩提。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p align="right" class="MsoPlainText" style="text-align:right;text-indent:24.0pt;
word-break:break-all">
    一九四七年丁亥十一月十二日 弟子 金弘恕敬跋
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
