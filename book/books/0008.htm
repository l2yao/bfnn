
<html>
<head>
<meta http-equiv=Content-Type content="text/html; charset=Big5">
<title>大方廣佛華嚴經普賢行願品</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:細明體;}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="book.css">
</head>
<body lang=ZH-TW background="textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText style='text-indent:24.0pt;' align="center"><b><span style='font-size:36.0pt;font-family:標楷體;color:#FF6600'>大方廣佛華嚴經普賢行願品<span lang=EN-US></span></span></b></p>
  <p class=MsoPlainText style='text-indent:24.0pt;'><b><span style='font-size:36.0pt;font-family:標楷體;color:#FF6600'><span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText align=center style='text-align:center;text-indent:24.0pt;
'><span style='color:#003300'>唐罽賓國三藏般若奉詔譯<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>爾時，普賢菩薩摩訶薩，稱讚如來勝功德已，告諸菩薩及善財言：『善男子！如來功德，假使十方一切諸佛，經不可說不可說佛剎極微塵數劫，相續演說，不可窮盡！若欲成就此功德門，應修十種廣大行願。何等為十？一者、禮敬諸佛。二者、稱讚如來。三者、廣修供養。四者、懺悔業障。五者、隨喜功德。六者、請轉法輪。七者、請佛住世。八者、常隨佛學。九者、恆順眾生。十者、普皆迴向、善財白言：「大聖！云何禮敬乃至迴向？」普賢菩薩告善財言：「善男子！言禮敬諸佛者，所有盡法界、虛空界，十方三世一切佛剎，極微塵數諸佛世尊，我以普賢行願力故，深心信解，如對目前，悉以清淨身語意業，常修禮敬。一一佛所，皆現不可說不可說佛剎極微塵數身。一一身，遍禮不可說不可說佛剎及微塵數佛。虛空界盡，我禮乃盡，以虛空界不可盡故，我此禮敬無有窮盡。如此乃至眾生界盡，眾生業盡，眾生煩惱盡，我禮乃盡。而眾生界乃至煩惱無有盡故，我此禮敬無有窮盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次，善男子！言稱讚如來者，所有盡法界、虛空界，十方三世一切剎土，所有極微一一塵中，皆有一切世間極微塵數佛；一一佛所，皆有菩薩海會圍繞。我當悉以甚深勝解，現前知見，各以出過辯才天女微妙舌根，一一舌根，出無盡音聲海，一一音聲，出一切言辭海，稱揚讚嘆一切如來諸功德海。窮未來際，相續不斷，盡於法界，無不周遍。如是虛空界盡，眾生界盡，眾生業盡，眾生煩惱盡，我讚乃盡。而虛空界乃至煩惱，無有盡故，我此讚嘆無有窮盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次，善男子！言廣修供養者，所有盡法界、虛空界，十方三世一切佛剎極微塵中，一一各有一切世界極微塵數佛，一一佛所，種種菩薩海會圍繞。我以普賢行願力故，起深信解，現前知見，悉以上妙諸供養具而為供養。所謂華雲、鬘雲、天音樂雲、天傘蓋雲、天衣服雲、天種種香、塗香、燒香、末香，如是等雲，一一量如須彌山王。然種種燈，酥燈、油燈，諸香油燈，一一燈柱如須彌山，一一燈油如大海水。以如是等諸供養具，常為供養。善男子！諸供養中，法供養最。所謂如說修行供養，利益眾生供養，攝受眾生供養，代眾生苦供養，勤修善根供養，不捨菩薩業供養，不離菩提心供養。善男子！如前供養無量功德，比法供養一念功德，百分不及一，千分不及一，百千俱胝那由他分、迦羅分、算分、數分、喻分、優波尼沙陀分，亦不及一。何以故？以諸如來尊重法故。以如說行，出生諸佛故。若諸菩薩行法供養，則得成就供養如來。如是修行，是真供養故。此廣大最勝供養，虛空界盡，眾生界盡，眾生業盡，眾生煩惱盡，我供乃盡，而虛空界乃至煩惱不可盡故，我此供養亦無有盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次，善男子！言懺悔業障者，菩薩自念：我於過去無始劫中，由貪嗔癡，發身口意，作諸惡業，無量無邊。若此惡業有體相者，盡虛空界不能容受。我今悉以清淨三業，遍於法界極微塵剎一切諸佛菩薩眾前，誠心懺悔，後不復造，恆住淨戒一切功德。如是虛空界盡，眾生界盡，眾生業盡，眾生煩惱盡，我懺乃盡，而虛空界乃至眾生煩惱不可盡故，我此懺悔無有窮盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次，善男子！言隨喜功德者，所有盡法界、虛空界，十方三世一切佛剎極微塵數諸佛如來，從初發心，為一切智，勤修福聚，不惜身命，經不可說不可說佛剎極微塵數劫，一一劫中，捨不可說不可說佛剎極微塵數頭目手足。如是一切難行苦行，圓滿種種波羅蜜門，證入種種菩薩智地，成就諸佛無上菩提及般涅槃，分布舍利，所有善根，我皆隨喜。及彼十方一切世界，六趣四生，一切種類，所有功德，乃至一塵，我皆隨喜。十方三世一切聲聞及辟支佛，有學無學，所有功德，我皆隨喜。一切菩薩所修無量難行苦行，志求無上正等菩提，廣大功德，我皆隨喜。如是虛空界盡，眾生界盡，眾生業盡，眾生煩惱盡，我此隨喜，無有窮盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次，善男子！言請轉法輪者，所有盡法界、虛空界，十方三世一切佛剎極微塵中，一一各有不可說不可說佛剎極微塵數廣大佛剎。一一剎中，念念有不可說不可說佛剎極微塵數一切諸佛成等正覺，一切菩薩海會圍繞。而我悉以身口意業，種種方便，殷勤勸請，轉妙法輪。如是虛空界盡，眾生界盡，眾生業盡，眾生煩惱盡，我常勸請一切諸佛，轉正法輪，無有窮盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次，善男子！言請佛住世者，所有盡法界、虛空界，十方三世一切佛剎極微塵數諸佛如來，將欲示現般涅槃者，及諸菩薩、聲聞、緣覺，有學無學，乃至一切諸善知識，我悉勸請莫入涅槃。經於一切佛剎極微塵數劫，為欲利樂一切眾生。如是虛空界盡，眾生界盡，眾生業盡，眾生煩惱盡，我此勸請，無有窮盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次，善男子！言常隨佛學者，如此娑婆世界毗盧遮那如來，從初發心，精進不退，以不可說不可說身命而為布施。剝皮為紙，析骨為筆，刺血為墨，書寫經典，積如須彌。為重法故，不惜身命，何況王位、城邑、聚落、宮殿、園林，一切所有，及餘種種難行苦行，乃至樹下成大菩提，示種種神通，起種種變化，現種種佛身，處種種眾會，或處一切諸大菩薩眾會道場，或處聲聞及辟支佛眾會道場，或處轉輪聖王、小王眷屬眾會道場，或處剎利及婆羅門、長者、居士眾會道場，乃至或處天龍八部、人非人等眾會道場。處於如是種種眾會，以圓滿因，如大雷震，隨其樂欲，成熟眾生，乃至示現入於涅槃，如是一切，我皆隨學。如今世尊毗盧遮那，如是盡法界、虛空界，十方三世一切佛剎所有塵中一切如來，皆亦如是，於念念中，我皆隨學。如是虛空界盡，眾生界盡，眾生業盡，眾生煩惱盡，我此隨學，無有窮盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次，善男子！言恆順眾生者，謂盡法界、虛空界，十方剎海所有眾生，種種差別。所謂卵生、胎生、濕生、化生；或有依於地、水、火、風而生住者；或有依空及諸卉木而生住者，種種生類，種種色身，種種形狀，種種相貌，種種壽量，種種族類，種種名號，種種心性，種種知見，種種欲樂，種種意行，種種威儀，種種衣服，種種飲食，處於種種村營、聚落、城邑、宮殿。乃至一切天龍八部、人非人等，無足、二足、四足、多足、有色、無色、有想、無想、非有想、非無想，如是等類，我皆於彼，隨順而轉。種種承事，種種供養。如敬父母，如奉師長及阿羅漢，乃至如來，等無有異。於諸病苦，為作良醫。於失道者，示其正路。於闇夜中，為作光明。於貧窮者，令得伏藏。菩薩如是平等饒益一切眾生。何以故？菩薩若能隨順眾生，則為隨順供養諸佛。若於眾生尊重承事，則為尊重承事如來。若令眾生生歡喜者，則令一切如來歡喜。何以故？諸佛如來以大悲心而為體故。因於眾生，而起大悲：因於大悲，生菩提心；因菩提心，成等正覺。譬如曠野砂磧之中，有大樹王，若根得水，枝葉華果悉皆繁茂。生死曠野菩提樹王，亦復如是。一切眾生而為樹根，諸佛菩薩而為華果，以大悲水饒益眾生，則能成就諸佛菩薩智慧華果。何以故？若諸菩薩以大悲水饒益眾生，則能成就阿耨多羅三藐三菩提故。是故菩提屬於眾生。若無眾生，一切菩薩終不能成無上正覺。善男子！汝於此義，應如是解。以於眾生心平等故，則能成就圓滿大悲。以大悲心隨眾生故，則能成就供養如來。菩薩如是隨順眾生，虛空界盡，眾生界盡，眾生業盡，眾生煩惱盡，我此隨順無有窮盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次，善男子！言普皆迴向者，從初禮拜乃至隨順所有功德，皆悉迴向，盡法界、虛空界一切眾生。願令眾生，常得安樂，無諸病苦。欲行惡法，皆悉不成。所修善業，皆速成就。關閉一切諸惡趣門，開示人天涅槃正路。若諸眾生，因其積集諸惡業故，所感一切極重苦果，我皆代受，令彼眾生，悉得解脫，究竟成就無上菩提。菩薩如是所修迴向，虛空界盡，眾生界盡，眾生業盡，眾生煩惱盡，我此迴向，無有窮盡。念念相續，無有間斷，身語意業，無有疲厭。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>善男子！是為菩薩摩訶薩十種大願，具足圓滿。若諸菩薩，於此大願，隨順趣入，則能成熟一切眾生，則能隨順阿耨多羅三藐三菩提，則能成滿普賢菩薩諸行願海。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>是故善男子！汝於此義，應如是知。若有善男子、善女子，以滿十方無量無邊不可說不可說佛剎極微塵數一切世界，上妙七寶，及諸人天最勝安樂，布施爾所一切世界所有眾生，供養爾所一切世界諸佛菩薩，經爾所佛剎極微塵數劫，相續不斷，所得功德；若復有人，聞此願王，一經於耳，所有功德，比前功德，百分不及一，千分不及一，乃至優波泥沙陀分亦不及一。或復有人，以深信心，於此大願，受持讀誦，乃至書寫一四句偈，速能除滅五無間業。所有世間身心等病，種種苦惱，乃至佛剎極微塵數一切惡業，皆得消除。一切魔軍、夜叉、羅剎、若鳩槃茶、若毗舍闍、若部多等，飲血啗肉諸惡鬼神，皆悉遠離。或時發心，親近守護。是故若人誦此願者，行於世間，無有障礙。如空中月，出於雲翳。諸佛菩薩之所稱讚，一切人天皆應禮敬，一切眾生悉應供養。此善男子，善得人身，圓滿普賢所有功德。不久當如普賢菩薩，速得成就微妙色身，具三十二大丈夫相。若生人天，所在之處，常居勝族，悉能破壞一切惡趣，悉能遠離一切惡友，悉能制服一切外道，悉能解脫一切煩惱。如師子王摧伏群獸，堪受一切眾生供養。又復是人臨命終時，最後剎那，一切諸根悉皆散壞；一切親屬悉皆捨離；一切威勢悉皆退失；輔相大臣、宮城內外、象馬車乘、珍寶伏藏，如是一切無復相隨。唯此願王，不相捨離，於一切時，引導其前。一剎那中，即得往生極樂世界。到已即見阿彌陀佛、文殊師利菩薩、普賢菩薩、觀自在菩薩、彌勒菩薩等。此諸菩薩，色相端嚴，功德具足，所共圍繞。其人自見生蓮華中，蒙佛授記。得授記已，經於無數百千萬億那由他劫，普於十方不可說不可說世界，以智慧力，隨眾生心而為利益。不久當坐菩提道場，降服魔軍，成等正覺，轉妙法輪。能令佛剎極微塵數世界眾生，發菩提心，隨其根性，教化成熟，乃至盡於未來劫海，廣能利益一切眾生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>善男子！彼諸眾生，若聞、若信此大願王，受持讀誦，廣為人說，所有功德，除佛世尊，餘無知者。是故汝等，聞此願王，莫生疑念，應當諦受。受已能讀，讀已能誦，誦已能持，乃至書寫，廣為人說。是諸人等，於一念中，所有行願，皆得成就；所獲福聚，無量無邊！能於煩惱大苦海中，拔濟眾生，令其出離，皆得往生阿彌陀佛極樂世界。」</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>爾時，普賢菩薩摩訶薩，欲重宣此義，普觀十方，而說偈言：</p>
  <p class=MsoPlainText style='text-indent:24.0pt;'><span lang=EN-US style='font-family:"Times New Roman";
"Courier New"'>&nbsp;</span></p>
  <p class=MsoPlainText style='text-indent:24.0pt;'>「所有十方世界中，三世一切人師子，我以清淨身語意，一切遍禮盡無餘。</p>
  <p class=MsoPlainText style='text-indent:24.0pt;'>普賢行願威神力，普現一切如來前，一身復現剎塵身，一一遍禮剎塵佛。</p>
  <p class=MsoPlainText style='text-indent:24.0pt;'>於一塵中塵數佛，各處菩薩眾會中，無盡法界塵亦然，深信諸佛皆充滿。</p>
  <p class=MsoPlainText style='text-indent:24.0pt;'>各以一切音聲海，普出無盡妙言辭，盡於未來一切劫，讚佛甚深功德海。</p>
  <p class=MsoPlainText style='text-indent:24.0pt;'>以諸最勝妙華鬘，伎樂塗香及傘蓋，如是最勝莊嚴具，我以供養諸如來。</p>
  <p class=MsoPlainText style='text-indent:24.0pt;'>最勝衣服最勝香，末香燒香與燈燭，一一皆如妙高聚，我悉供養諸如來。</p>
  <p class=MsoPlainText style='text-indent:24.0pt;'>我以廣大勝解心，深信一切三世佛，悉以普賢行願力，普遍供養諸如來。</p>
  <p class=MsoPlainText style='text-indent:24.0pt;'>我昔所造諸惡業，皆由無始貪嗔癡，從身語意之所生，一切我今皆懺悔。</p>
  <p class=MsoPlainText style='text-indent:24.0pt;'>十方一切諸眾生，二乘有學及無學，一切如來與菩薩，所有功德皆隨喜。</p>
  <p class=MsoPlainText style='text-indent:24.0pt;'>十方所有世間燈，最初成就菩提者，我今一切皆勸請，轉於無上妙法輪。</p>
  <p class=MsoPlainText style='text-indent:24.0pt;'>諸佛若欲示涅槃，我悉至誠而勸請，唯願久住剎塵劫，利樂一切諸眾生。</p>
  <p class=MsoPlainText style='text-indent:24.0pt;'>所有禮讚供養福，請佛住世轉法輪，隨喜懺悔諸善根，迴向眾生及佛道。</p>
  <p class=MsoPlainText style='text-indent:24.0pt;'>我隨一切如來學，修習普賢圓滿行，供養一切諸如來，及與現在十方佛。</p>
  <p class=MsoPlainText style='text-indent:24.0pt;'>未來一切天人師，一切意樂皆圓滿，我願普隨三世學，速得成就大菩提。</p>
  <p class=MsoPlainText style='text-indent:24.0pt;'>所有十方三世剎，廣大清淨妙莊嚴，眾會圍繞諸如來，悉在菩提樹王下。</p>
  <p class=MsoPlainText style='text-indent:24.0pt;'>十方所有諸眾生，願離憂患常安樂，獲得甚深正法利，滅除煩惱盡無餘。</p>
  <p class=MsoPlainText style='text-indent:24.0pt;'>我為菩提修行時，一切趣中成宿命，常得出家修淨戒，無垢無破無穿漏。</p>
  <p class=MsoPlainText style='text-indent:24.0pt;'>天龍夜叉鳩槃茶，乃至人與非人等，所有一切眾生語，悉以諸音而說法。</p>
  <p class=MsoPlainText style='text-indent:24.0pt;'>勤修清淨波羅密，恆不忘失菩提心，滅除障垢無有餘，一切妙行皆成就。</p>
  <p class=MsoPlainText style='text-indent:24.0pt;'>於諸惑業及魔境，世間道中得解脫，猶如蓮華不著水，亦如日月不住空。</p>
  <p class=MsoPlainText style='text-indent:24.0pt;'>悉除一切惡道苦，等與一切群生樂，如是經於剎塵劫，十方利益恆無盡。</p>
  <p class=MsoPlainText style='text-indent:24.0pt;'>我常隨順諸眾生，盡於未來一切劫，恆修普賢廣大行，圓滿無上大菩提。</p>
  <p class=MsoPlainText style='text-indent:24.0pt;'>所有與我同行者，於一切處同集會，身口意業皆同等，一切行願同修學。</p>
  <p class=MsoPlainText style='text-indent:24.0pt;'>所有益我善知識，為我顯示普賢行，常願與我同集會，於我常生歡喜心。</p>
  <p class=MsoPlainText style='text-indent:24.0pt;'>願常面見諸如來，及諸佛子眾圍繞，於彼皆興廣大供，盡未來劫無疲厭。</p>
  <p class=MsoPlainText style='text-indent:24.0pt;'>願持諸佛微妙法，光顯一切菩提行，究竟清淨普賢道，盡未來劫常修習。</p>
  <p class=MsoPlainText style='text-indent:24.0pt;'>我於一切諸有中，所修福智恆無盡，定慧方便及解脫，獲諸無盡功德藏。</p>
  <p class=MsoPlainText style='text-indent:24.0pt;'>一塵中有塵數剎，一一剎有難思佛，一一佛處眾會中，我見恆演菩提行。</p>
  <p class=MsoPlainText style='text-indent:24.0pt;'>普盡十方諸剎海，一一毛端三世海，佛海及與國土海，我遍修行經劫海。</p>
  <p class=MsoPlainText style='text-indent:24.0pt;'>一切如來語清淨，一言具眾音聲海，隨諸眾生意樂音，一一流佛辯才海。</p>
  <p class=MsoPlainText style='text-indent:24.0pt;'>三世一切諸如來，於彼無盡語言海，恆轉理趣妙法輪，我深智力普能入。</p>
  <p class=MsoPlainText style='text-indent:24.0pt;'>我能深入於未來，盡一切劫為一念，三世所有一切劫，為一念際我皆入。</p>
  <p class=MsoPlainText style='text-indent:24.0pt;'>我於一念見三世，所有一切人師子，亦常入佛境界中，如幻解脫及威力。</p>
  <p class=MsoPlainText style='text-indent:24.0pt;'>於一毛端極微中，出現三世莊嚴剎，十方塵剎諸毛端，我皆深入而嚴淨。</p>
  <p class=MsoPlainText style='text-indent:24.0pt;'>所有未來照世燈，成道轉法悟群有，究竟佛事示涅槃，我皆往詣而親近。</p>
  <p class=MsoPlainText style='text-indent:24.0pt;'>速疾周遍神通力，普門遍入大乘力，智行普修功德力，威神普覆大慈力。</p>
  <p class=MsoPlainText style='text-indent:24.0pt;'>遍淨莊嚴勝福力，無著無依智慧力，定慧方便威神力，普能積集菩提力，</p>
  <p class=MsoPlainText style='text-indent:24.0pt;'>清淨一切善業力，摧滅一切煩惱力，降服一切諸魔力，圓滿普賢諸行力。</p>
  <p class=MsoPlainText style='text-indent:24.0pt;'>普能嚴淨諸剎海，解脫一切眾生海。善能分別諸法海，能甚深入智慧海。</p>
  <p class=MsoPlainText style='text-indent:24.0pt;'>普能清淨諸行海，圓滿一切諸願海，親近供養諸佛海，修行無倦經劫海。</p>
  <p class=MsoPlainText style='text-indent:24.0pt;'>三世一切諸如來，最勝菩提諸行願，我皆供養圓滿修，以普賢行悟菩提。</p>
  <p class=MsoPlainText style='text-indent:24.0pt;'>一切如來有長子，彼名號曰普賢尊，我今迴向諸善根，願諸智行悉同彼。</p>
  <p class=MsoPlainText style='text-indent:24.0pt;'>願身口意恆清淨，諸行剎土亦復然，如是智慧號普賢，願我與彼皆同等。</p>
  <p class=MsoPlainText style='text-indent:24.0pt;'>我為遍淨普賢行，文殊師利諸大願，滿彼事業盡無餘，未來際劫恆無倦。</p>
  <p class=MsoPlainText style='text-indent:24.0pt;'>我所修行無有量，獲得無量諸功德，安住無量諸行中，了達一切神通力。</p>
  <p class=MsoPlainText style='text-indent:24.0pt;'>文殊師利勇猛智，普賢慧行亦復然，我今迴向諸善根，隨彼一切常修學。</p>
  <p class=MsoPlainText style='text-indent:24.0pt;'>三世諸佛所稱歎，如是最勝諸大願，我今迴向諸善根，為得普賢殊勝行。</p>
  <p class=MsoPlainText style='text-indent:24.0pt;'>願我離欲命終時，盡除一切諸障礙，面見彼佛阿彌陀，即得往生安樂剎。</p>
  <p class=MsoPlainText style='text-indent:24.0pt;'>我既往生彼國已，現前成就此大願，一切圓滿盡無餘，利樂一切眾生界。</p>
  <p class=MsoPlainText style='text-indent:24.0pt;'>彼佛眾會咸清淨，我時於勝蓮華生，親睹如來無量光，現前授我菩提記。</p>
  <p class=MsoPlainText style='text-indent:24.0pt;'>蒙彼如來授記已，化身無數百俱胝，智力廣大遍十方，普利一切眾生界。</p>
  <p class=MsoPlainText style='text-indent:24.0pt;'>乃至虛空世界盡，眾生及業煩惱盡，如是一切無盡時，我願究竟恆無盡。</p>
  <p class=MsoPlainText style='text-indent:24.0pt;'>十方所有無邊剎，莊嚴眾寶供如來，最勝安樂施天人，經一切剎微塵劫。</p>
  <p class=MsoPlainText style='text-indent:24.0pt;'>若人於此勝願王，一經於耳能生信，求勝菩提心渴仰，獲勝功德過於彼。</p>
  <p class=MsoPlainText style='text-indent:24.0pt;'>即常遠離惡知識，永離一切諸惡道，速見如來無量光，具此普賢最勝願。</p>
  <p class=MsoPlainText style='text-indent:24.0pt;'>此人善得勝壽命，此人善來人中生，此人不久當成就，如彼普賢菩薩行。</p>
  <p class=MsoPlainText style='text-indent:24.0pt;'>往昔由無智慧力，所造極惡五無間，誦此普賢大願王，一念速疾皆消滅。</p>
  <p class=MsoPlainText style='text-indent:24.0pt;'>族姓種類及容色，相好智慧咸圓滿，諸魔外道不能摧，堪為三界所應供。</p>
  <p class=MsoPlainText style='text-indent:24.0pt;'>速詣菩提大樹王，坐已降服諸魔眾，成等正覺轉法輪，普利一切諸含識。</p>
  <p class=MsoPlainText style='text-indent:24.0pt;'>若人於此普賢願，讀誦受持及演說，果報唯佛能證知，決定獲勝菩提道。</p>
  <p class=MsoPlainText style='text-indent:24.0pt;'>若人誦持普賢願，我說少分之善根，一念一切悉皆圓，成就眾生清淨願。</p>
  <p class=MsoPlainText style='text-indent:24.0pt;'>我此普賢殊勝行，無邊勝福皆迴向，普願沉溺諸眾生，速往無量光佛剎。」</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>爾時，普賢菩薩摩訶薩，於如來前，說此普賢廣大願王清淨偈已。善財童子，踴躍無量，一切菩薩，皆大歡喜。如來讚言：「善哉！善哉！」爾時，世尊與諸聖者菩薩摩訶薩，演說如是不可思議解脫境界勝法門時，文殊師利菩薩而為上首。諸大菩薩，及所成熟六千比丘，彌勒菩薩而為上首。賢劫一切諸大菩薩，無垢普賢菩薩而為上首。一生補處住灌頂位諸大菩薩，及餘十方種種世界，普來集會。一切剎海極微塵數菩薩摩訶薩眾、大智舍利弗、摩訶目犍連等而為上首。諸大聲聞，并諸人天一切世主、天、龍、夜叉、乾闥婆、阿修羅、迦樓羅、緊那羅、摩侯羅伽、人非人等一切大眾，聞佛所說，皆大歡喜，信受奉行。</p>
  <p class=MsoPlainText style='text-indent:24.0pt;'>&nbsp;</p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
