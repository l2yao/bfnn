<!DOCTYPE html>
<html>
<head><meta charset="utf-8"/>
<meta content="text/html; charset=utf-8" http-equiv="Content-Type"/>
<title>
   佛說大乘無量壽莊嚴清淨平等覺經解(德風華雨第二十)
  </title>
<style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
<link href="book.css" rel="stylesheet"/>
<viewport content="width=device-width, initial-scale=1.0"/></head>
<body background="textbackground.jpg" class="Normal" lang="ZH-TW">
<div class="book" style="layout-grid:18.0pt">
<p class="MsoPlainText" style="text-align:center">
<strong>
<span style="font-size:36.0pt;font-family:標楷體;color:#FF6600">
      佛說大乘無量壽
     </span>
</strong>
</p>
<p class="MsoPlainText" style="text-align:center">
<strong>
<span style="font-size:36.0pt;font-family:標楷體;color:#FF6600">
      莊嚴清淨平等覺經解
     </span>
</strong>
</p>
<p class="MsoPlainText" style="text-align:center">
<strong>
<span lang="EN-US" style="font-size:36.0pt;font-family:標楷體;color:#FF6600">
      (德風華雨第二十)
     </span>
</strong>
</p>
<p class="MsoPlainText" style="text-align:center">
</p>
<p class="MsoPlainText" style="text-align:center">
<span style="color:#003300">
     菩薩戒弟子鄆城夏蓮居會集各譯敬分章次
     <span lang="EN-US">
</span>
</span>
</p>
<p class="MsoPlainText" style="text-align:center">
<span style="color:#003300">
     金剛乘三昧耶戒弟子黃念祖敬解
     <span lang="EN-US">
</span>
</span>
</p>
<p class="MsoPlainText" style="text-align:center">
<span lang="EN-US">
</span>
</p>
<p class="MsoPlainText" style="text-indent:24.0pt;">
<span style="color:#333399">
     德風華雨第二十
     <span lang="EN-US">
</span>
</span>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    圓明具德之風，故曰德風。妙華飄聚如雨，故曰華雨。彼佛國土風花、香光咸作佛事，自然增上，不可思議。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<strong>
<span style="color:teal">
      其佛國土，每於食時，自然德風徐起，吹諸羅網，及眾寶樹，出微妙音，演說苦、空、無常、無我諸波羅密。流布萬種溫雅德香。其有聞者，塵勞垢習，自然不起。風觸其身，安和調適，猶如比丘得滅盡定。
      <span lang="EN-US">
</span>
</span>
</strong>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    本品顯極樂世界，德風華雨之功德莊嚴。上段明風，次段顯雨。「德風」（見《魏譯》之高麗藏本。常見之龍藏本，作「得風」。德者得也，其義實同。）《吳譯》曰：「亦非世間之風。亦非天上之風。都八方上下，眾風中精。自然合會化生耳。不寒不熱，常和調中適。甚清涼好無比也。」至於「眾風中精」者，正如《首楞嚴經》中「如來藏中，性風真空，性空真風，清淨本然，周遍法界」蓋為性德之真風，故稱為風中之精也。又《觀經》曰：「八種清風，從光明出。」《吳譯》中八方甚清之風，與《觀經》中八種清風。所指應同。總之，彼國清風，乃「眾風中精」，「從光明出」。故曰德風也。如是德風，「自然」，「徐起」。《會疏》云：「徐起，不遲不駛，適得其中。願力靈籟，性不造作，故云自然。」（籟者，指一切孔竅機括之類。又《中華大辭典》曰：「《莊子齊物論》：人籟則比竹，地籟則眾竅，天籟則人心自動，是已。」故知「願力靈籟」者，正表彌陀本願心力之自然功用。）
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    以下分顯風德。首明風鼓妙聲。德風徐動，寶樹寶網，演出苦、空、無常、無我、波羅蜜等等微妙法音。「苦、空、無常、無我」是四諦法中，苦諦之四相。新譯為：非常、苦、空、非我。《俱舍論廿六》云：「待緣故非常。逼迫性故苦，違我所見故空。違我見故非我。」又逼惱名苦。苦法遷流，名為無常。又男女一異等相，皆是虛妄不實，故曰空。綜上諸解。則逼惱是苦。苦法遷流待緣而現，故非常。見有男女一異諸相，而實無有，違我所見，故曰空。既然違我所見，當然非我所主宰也。故曰無我。「波羅蜜」，見前註。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    極樂國土，水聲風聲，皆演妙法。《往生論》偈云：「梵聲悟深遠。微妙聞十方。」《論註》釋微妙曰：「出有而有曰微。」出有者，出三有也。《論註》又曰：「無欲故，非欲界也。地居故，非色界也。有色故，非無色界。」淨土非三界所攝，出於三有，故曰出有。而有者，謂淨土之有，依一乘願海而有。離二邊，超四句，出有而有故曰「微」。又云「名能開悟曰妙」。名者，五法之一，一切事物有名有相，耳可聞謂之名。眼可見謂之相。聞物體之名，便心浮現其相。寶樹說法，不離名句，以名能令人開悟，故稱為「妙」。如是微妙法音，故使聞者，能悟深遠。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    又下顯風送妙香。「溫雅德香」。「溫」者和也，善也，良也。「雅」者，正也。「德香」者，香具萬德也。《會疏》曰：「溫謂溫和，雅謂雅正。香氣適人為溫，簡愛染香為雅（使人離愛染之香為雅）。」又以香具萬德，故能使聞者「塵勞垢習，自然不起」。「塵勞」，煩惱之異名，詳見前註。「垢習」，煩惱之習氣。「垢」乃煩惱之污穢。「習」者，習性。塵勞垢習，污染心性，驅彼眾生。今為德香所薰，於是自然不起。此又是以香為佛事也。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    三明風之妙觸。德風觸體，自然安樂和諧，調心適意。故曰「安和調適」。其樂譬如比丘得滅盡定。「滅盡定」，又名滅盡三昧。乃滅盡六識心心所之禪定。不還果以上之聖者，入於此定；此亦「樂如漏盡願」所攝。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    下文風吹花聚，而顯妙色。飛花如雨，故稱花雨。下明花雨功德。
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
<strong>
<span style="color:teal">
      復吹七寶林樹，飄華成聚。種種色光，遍滿佛土。隨色次第，而不雜亂。柔軟光潔，如兜羅綿。足履其上，沒深四指。隨足舉已，還復如初。過食時後，其華自沒。大地清淨，更雨新華。隨其時節，還復周遍。與前無異，如是六反。
      <span lang="EN-US">
</span>
</span>
</strong>
</p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    彼國德風有諸妙用：首曰吹物出音，演說妙法；次曰隨風散香，聞者清淨；三曰德風觸身，樂同滅盡；四曰隨風送花，遍滿國土。風吹寶樹，依花色光，自然會聚。青黃赤白，遍滿其國。故經云：「飄華成聚，種種色光，遍滿佛土；隨色次第，而不雜亂。」又《吳譯》曰：「吹七寶樹皆作五音聲。以七寶樹華悉覆其國中，皆散佛及諸菩薩、阿羅漢上。」樹華因風從空散揚，供養聖眾如天雨華，遍布佛土。《往生論》謂寶華布地，有二殊勝：一為妙色殊勝，飄華有序，依色成聚。青黃赤白，皆隨其類。故曰「隨色次第，而不雜亂。」寶花布地，如圖如錦。「種種色光，遍滿佛土」。是為色妙也。二者妙觸殊勝。經云「柔軟光潔」。「光」者，指上述之色光無量，「潔」者，指花質潔淨；「柔軟」者指妙觸。「兜羅綿」梵語，道宣律師曰：「草木花絮也。蒲臺花、柳花、白楊花、白疊花等絮是也。取細軟義。」「履」者，蹈也。「沒」者，下沉。足蹈花上，其觸柔軟，如蹈兜羅綿。足入花中，下深四指。舉足出花，花即平整如初。故曰：「隨足舉已，還復如初。」
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
<p class="MsoPlainText" style="text-indent:24.0pt;">
    下明六反雨花，亦即《阿彌陀經》「晝夜六時雨天曼陀羅華」之義。六時者，晨朝、日中、日沒、初夜、中夜與後夜也。晨朝雨花，「過食時後其花自沒，大地清淨，更雨新華」。「食時」者，正食之時，即日中之午時。《沙彌十戒儀則經》曰：「若受齋食時不得過中午。」是表晨朝所散之花，當日過中，則於地上自然化去，大地清淨如初。於是空中更雨新花。如是隨此六時，花降花化，循還往復，故云「隨其時節，還復周遍」。「還復」者，循還與反復也。「周遍」者，遍滿其國也。「與前無異，如是六反」。六反者，六度也，即小本之六時雨花。至於極樂國土而言晝夜者，只是順此方之習俗。如《要解》云：「彼土依正，各有光明，不假日月，安分晝夜。且順此方，假說分際耳。」又《疏鈔》曰：「彼土既無須彌，又無日月。常明不昏，晝夜無辨。唯以華開鳥鳴而為晝，華合鳥棲而為夜也。」又慈恩《彌陀通贊》曰：「華開金沼，化生（指蓮池化生之人）為天曙之情。鳥宿瓊林，菩薩作時昏之想。」諸說皆同旨。又《圓中鈔》更進一解曰：「以花開鳥鳴為曉，蓮合鳥棲為夜，竊恐猶是凡聖同居淨土氣分，與穢土將忘未忘之間。以眾生生者，多帶業往生故。若上之三土，則無此相也。」
   </p>
<p class="MsoPlainText" style="text-indent:24.0pt;">
<span lang="EN-US">
</span>
</p>
</div>
<span color="#FFFFFF" size="2">
<span color="#FFFFFF" size="2">
<span color="#FFFFFF" size="2">
<!-- Begin of Hotrank Counter - DO NOT MODIFY -->
<script language="JavaScript" src="">
</script>
<!--
---- End of Hotrank Counter - DO NOT MODIFY -->
</span>
</span>
</span>
<a href="http://www.bfnn.org">
<img height="30" src="../books/sign.gif" width="300"/>
</a>
<!-- Start of StatCounter Code for Default Guide -->
<script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
<noscript>
<div class="statcounter">
<a href="http://statcounter.com/shopify/" target="_blank" title="shopify
analytics">
<img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
</a>
</div>
</noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1">
</a>
</body>
</html>
