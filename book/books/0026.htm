<html>
 <head>
  <meta content="text/html; charset=utf-8" http-equiv="Content-Type"/>
  <title>
   佛說長壽滅罪護諸童子陀羅尼經
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:細明體;}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="book.css" rel="stylesheet"/>
 </head>
 <body background="textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="margin-right:-5.14gd;text-align:center">
    <b>
     <span style="font-size:28.0pt;font-family:標楷體;color:#FF6600">
      <font size="7">
       佛說長壽滅罪護諸
      </font>
     </span>
    </b>
   </p>
   <p align="center" class="MsoPlainText" style="margin-right:-5.14gd;text-align:center">
    <b>
     <span style="font-size:28.0pt;font-family:標楷體;color:#FF6600">
      <font size="7">
       童子陀羅尼經
      </font>
      <span lang="EN-US">
      </span>
     </span>
    </b>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p align="center" class="MsoPlainText" style="margin-right:-5.14gd;text-align:center">
    <span style="color:#003300">
     罽賓國沙門佛陀波利奉紹譯
     <span lang="EN-US">
     </span>
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    如是我聞，一時佛在王舍城耆闍崛山中，與大比丘眾千二百五十人俱，諸大菩薩萬二千人俱，及諸天龍八部、鬼神、人非人等，共會說法。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時世尊，於其面門，以佛神力，放種種光，其光五色，青黃赤白，一色之中有無量化佛，能作佛事，不可思議，一一化佛，有無量化菩薩讚頌佛德。其光微妙，難可測量，上至非非想天，下至阿鼻地獄，遍匝八萬，無不普照。其中眾生，遇佛光者，自然念佛，皆得初地方便三昧。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時眾中，有新發意菩薩四十九人，各欲從佛求長壽命，無能發問。時文殊師利菩薩知有所疑，從座而起，偏袒右肩，合掌向佛，而白佛言：世尊，我見眾中有所疑者，今欲諮問，唯願如來，聽我所說。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    佛言：善哉善哉，文殊師利，汝有所疑，當恣汝問。文殊師利言：世尊，一切眾生，於生死海，造諸惡業，從劫至劫，輪迴六道，縱得人身，得短命報。云何令其得壽命長，滅諸惡業？唯願世尊，說長壽法。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    佛言：文殊，汝大慈無量，愍念罪苦眾生，能問斯事，我若具說，一切眾生，無能信受。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    文殊師利重白佛言：世尊，一切種智，天人之師，普覆眾生，是大慈父，一音演說，為大法王，唯願世尊，哀愍廣說。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    佛便微笑，普告大眾：汝等諦聽，當為汝說。過去世時，有世界名無垢清淨，其土有佛，號普光正見如來、應供、正遍知、明行足、善逝、世間解、無上士、調御丈夫、天人師、佛、世尊，為無量無邊菩薩大眾，恭敬圍繞。其佛法中，有一優婆夷，名曰顛倒，聞佛出世，求欲出家，悲號啼哭，白彼佛言：世尊，我有惡業，求欲懺悔，唯願世尊，聽我具說。我於昔時，身懷胎孕，足滿八月，為家法故，不貪兒息，遂服毒藥，殺子傷胎，唯生死兒，人形具足。曾聞智人來謂我言：若固傷胎，此人現世得重病報，壽命短薄，墮阿鼻獄，受大苦惱，我今惟忖，生大悲懼，唯願世尊，以慈悲力，為我說法，聽我出家，令免斯苦。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時普光正見如來，告顛倒言：世間有五種，懺悔難滅。何等為五？一者殺父，二者殺母，三者殺胎，四者出佛身血，五者破和合僧，如此惡業，罪難消滅。爾時顛倒女人啼號哽咽，悲泣雨淚，五體投地，踠轉佛前，而白佛言：世尊大慈，救護一切，唯願世尊憐愍說法。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    普光正見如來而重告言：汝此惡業，當墮阿鼻地獄，無有休息，熱地獄中，暫遇寒風，罪人暫寒，寒地獄中，暫遇熱風，罪人暫熱。無間地獄無有是處，上火徹下，下火徹上，四面鐵牆上安鐵網，東西四門，有猛業火。若有一人，身亦遍獄，身長八萬由旬，若眾多人，亦皆遍滿。罪人遍身，有大鐵蛇，其毒苦痛，甚於猛火，或從口入從眼耳出，周匝纏身，從劫至劫，罪人肢節，常出猛火，復有鐵鴨，啄食其肉，或有銅狗，咬齧其身，牛頭獄卒，手執兵具，發大惡聲，如雷霹靂。汝固殺胎，當受此苦，我若妄說，不名為佛。爾時顛倒女人，聞佛說已，悲咽辟地，漸得蘇息，重白佛言：世尊，唯我一人，受斯苦痛，為復一切眾生，皆受此苦？
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    普光如來告顛倒言：汝子在胎，人形具足，在生熟二藏，猶如地獄，兩石壓身，母若熱食，如熱地獄，母餐冷食，如冷地獄，終日苦痛，在無明中。汝更惡心，固服毒藥，汝此惡業，自墮阿鼻，地獄罪人是汝儔侶。顛倒女人悲號重白：我聞智者說如是言，若造諸惡，值佛及僧，懺悔即滅。設所命終，入諸地獄，造小福者，還得生天，於意云何，願為我說。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    普光正見如來，告顛倒言：若有眾生，造諸重罪，遇佛及僧，至誠懺悔，不復更作，罪得消滅。設所命終，閻摩羅法王推問未定，亡者生存六親眷屬，請佛迎僧，七日之內，轉讀大乘方等經典，燒香散花，當有冥使，檢覆善惡，持五色神旛，來至王所，其旛前後，歌詠讚歎，出微妙聲，柔和善順，報閻王言：此人積善。或多亡者七日之內，信邪倒見，不信佛法大乘經典，無慈孝心，無慈悲心，當有冥使，持一黑旛，其旛前後，有無量惡鬼，報閻王言：此人積惡。爾時閻羅法王，見五色旛至，心大歡喜，高聲唱言，願我罪身亦同汝善。當此之時，諸地獄中變為清泉，刀山劍樹如蓮華生，一切罪人咸受快樂。若見黑旛，閻王瞋怒，惡聲震裂，則將罪人付十八獄，或上劍樹，或刀山中，或臥鐵床，或抱銅柱，牛犁拔舌，碓擣磑磨，一日之中，萬死萬生，乃至展轉墮阿鼻獄，受大苦痛，從劫至劫，無有休息。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    所言未訖，爾時空中有大惡聲喚言：顛倒女人，汝固殺胎，受短命報，我是鬼使，故來追汝。顛倒女人驚愕悲泣，抱如來足，唯願世尊為我廣說諸佛法藏滅罪因緣，死當願畢。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時普光正見如來，以佛威力，報鬼使言：無常殺鬼，我今現欲為顛倒女說長壽命滅罪經，且待須臾，自當有證。汝當諦聽，我當為汝依過去千佛說諸佛秘法長壽命經，令遣汝等遠離惡道。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    顛倒當知，此無常殺鬼，情求難脫，縱有無量百千金銀琉璃硨磲赤珠瑪瑙，而將贖命，無能得免，縱使國王王子，大臣長者，恃其勢力，無常鬼至，斷其寶命，無一能免。顛倒當知，唯佛一字能免斯苦。顛倒，世有二人甚為希有，如優曇花，難可值遇，一者不行惡法，二者有罪即能懺悔，如是之人，甚為希有。汝能至心於我懺悔，我當為汝說長壽經，令汝得免無常鬼苦。顛倒當知，未來世中五濁亂時，若有眾生，造諸重罪，殺父害母，毒藥殺胎，破塔壞寺，出佛身血，破和合僧，如是等罪五逆眾生，若能受持此長壽經，書寫讀誦，若自書，若遣人書，猶尚罪滅，得生梵天，何況汝令親得見我。善哉顛倒，汝於無量曠劫種諸善根，我今因汝善問，殷懃懺悔，即得轉於無上法輪，能度無邊生死大海，能與波旬共戰，能摧波旬所立勝幢。汝當諦聽，我當依過去諸佛說十二因緣法：
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱；無明滅即行滅，行滅即識滅，識滅即名色滅，名色滅即六入滅，六入滅即觸滅，觸滅即受滅，受滅即愛滅，愛滅即取滅，取滅即有滅，有滅即生滅，生滅即老死憂悲苦惱滅。顛倒當知，一切眾生，不能見於十二因緣，是故輪轉生死苦趣。若有人見十二因緣者，即是見法，見法者即是見佛，見佛者即是佛性。何以故，一切諸佛以此為性，汝今得聞我說此十二因緣，汝今以得佛性清淨，堪為法器。我當為汝說一實道，汝當思惟，守護一念，一念者謂菩提心，菩提心者，名曰大乘。諸佛菩薩為眾生故，分別說三。汝當念念常懃守護是菩提心，勿令忘失。縱有五陰四蛇，三毒六賊，一切諸魔，來所侵嬈，終不能變是菩提心。因獲如是菩提心故，身如金剛，心如虛空，難可沮壞，因不壞故，即得阿耨多羅三藐三菩提，因得阿耨多羅三藐三菩提故，常樂我淨具足而有，即能遠離此無常殺鬼，生老病死諸地獄苦。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    佛於大眾中說是法時，虛空鬼使作如是言：我聞世尊說是法要，地獄清淨，為蓮華池，我今現捨鬼境界。鬼復答言：顛倒，汝得道時，願見濟度。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時普光正見如來，復告顛倒：我已為汝說十二因緣竟，更為汝說六波羅蜜，汝當受持；般若波羅蜜、禪波羅蜜、毗梨耶波羅蜜、羼提波羅蜜、尸波羅蜜、檀波羅蜜，此六波羅蜜，汝當受持。復次為汝說過去諸佛成佛之偈，而說偈言：
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    諸行無常是生滅法生滅滅已寂滅為樂
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時顛倒女人聞法歡喜，心豁明淨，了了而悟，以佛神力，升於虛空，高七多羅樹，安心靜坐。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時有一大姓婆羅門，家中巨富，無與等者，忽患重病，醫人瞻之，須人眼睛，合藥痊愈。時大長者，即令僮僕，行於衢路，高聲唱言：誰能忍痛，賣雙眼睛，當與千金，庫藏珍寶任意所須，終不吝惜。顛倒女人聞此語已，心大歡喜，而自念言：我今從佛聞長壽經，滅除惡業，心以了了，悟諸佛性，又得遠離無常殺鬼諸地獄苦，我當碎身報佛慈恩。高聲唱言：我今年至四十九歲，從佛聞法，名長壽經，今欲碎身，不惜軀命，寫長壽經四十九卷，欲令一切眾生受持讀誦，我須賣眼，將寫此經，我眼無價任汝與直。時天帝釋化作四十九人，至顛倒所，我願為汝書寫是經，令汝見已，當任賣眼。時顛倒女慶幸無量，削骨為筆，身肉支解，以血為墨，供給書人，於七日中，書寫經竟。諸人寫已，白顛倒言：向來所許兩眼睛時，我等功畢，願付我等，持賣與婆羅門。爾時顛倒即命旃陀羅者：汝可為我剜出眼睛，當令四十九人分汝一份。時旃陀羅依法欲剜，四十九人齊唱言：希有希有，不可思議，此顛倒女，削骨出血，瘡穢能忍，不惜身命，書寫此經，我等云何而取眼睛。以慈悲心，白顛倒女言：我等終不貪汝眼睛賣婆羅門，願汝得道，當濟度我，唯願我等，在在處處，當當來生，常得與汝同共一處，作善知識，宣說是經，救度一切罪苦眾生。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時難陀龍王等，以大威力，作諸幻術，盜顛倒經，於龍宮中受持供養。時顛倒女於須臾頃忽不見經，流淚哽咽而白佛言：世尊，我所碎身寫長壽經，欲令流布一切眾生，我今忽然不知所在，我心悶濁，愁毒難忍。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    普光如來告顛倒言：汝經是八部龍王請在龍宮，受持供養。汝當歡喜，不須愁惱，善哉顛倒，汝當以此功德力故，盡此壽已，生於無色界天，受諸快樂，永不更作女人之身。爾時顛倒女人白佛言：世尊，我之所願，不願生天，唯願生生世世常遇世尊，佛心不退，在在處處，常為一切罪苦眾生宣揚此法。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    普光告言：汝應妄語。顛倒又言：我若妄語，願我依前無常鬼逼，我若實心，願我身瘡對佛除愈。於時顛倒以誓願力，平復如故。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    普光如來告顛倒言：汝一心念佛，從一佛國，至一佛國，汝即能見無量無邊諸佛世界文字語言，不可宣說。爾時顛倒，於須臾間得無生法忍三藐三菩提心。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    文殊當知，普光如來，我身是也，顛倒女人，汝身是也，四十九人，新發意菩薩是也。我於無量曠劫已來，常以護身，常與汝等宣說此經，令一切眾生所有惡業，聞此長壽命經半偈於耳，皆得消滅，今又更說。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時波斯匿王，於其夜分，在王宮中，聞有女人高聲號哭，哀慟難忍，悲不自勝，而自念言：我之深宮曾無是事，何故有是哀屈之聲。於晨朝時，即敕所司，往城衢路，尋求此女。使奉王敕，尋得將來，其女驚愕，悶絕王前。王以冷水而灑其面，漸漸得蘇。大王問言：昨夜號哭，審是汝不？女人答言：是我悲耳。王曰：何故怨哭，誰之屈汝？女人答言：我之所恨，實無人屈，唯願大王聽我所說。我年十四，嫡於夫家，經三十年生三十子顏容殊妙，頭紺青色，唇赤如朱，齒白如玉，身體盛愛，如春中花，我之戀惜，猶如髓腦，亦如肝腸，甚於性命。此子長大，不過一歲，於秋夏時，便棄我死，其最後兒，甚是我命，今現垂困，命將欲終，我昨夜號哭，因此悲耳。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時大王聞此語已，深大愁惱，所有百姓，依因於我。若不救護，非名國王。即集群臣，共相論議。王有六臣，一名見色，二名聞聲，三名香足，四名辯才，五名隨緣，六名易染，而白王言：童子初生，當作七星二十八宿神壇延命，方免斯苦，唯願大王，告敕天下。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時有一智臣，曾於無量佛所種諸善根，名曰定慧，前白大王：大王當知，六臣所言，非能免苦，今有大師字瞿曇氏，號悉達多，無師自悟，今得成佛，在耆闍崛山說長壽經。唯願大王往彼聽受，若聞此經半偈於耳，百劫千生所有重罪無不消滅。一切童子聞經於耳，雖未悟解，以經功德，自然長壽。波斯匿言：我昔曾聞六師所言，瞿曇沙門，學日淺薄，黃頷小兒，其年幼稚，六師經中，妖祥幻化，瞿曇是也，若有崇者，多失正道。爾時定慧以偈白王：
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    釋迦牟尼天人師
    <span>
    </span>
    曾於無量劫苦行
   </p>
   <p class="MsoPlainText" style="margin-right:-5.14gd;text-indent:24.0pt;
">
    今得成佛轉法輪
    <span>
    </span>
    還依過去諸佛說
   </p>
   <p class="MsoPlainText" style="margin-right:-5.14gd;text-indent:24.0pt;
">
    不違一切眾生願
    <span>
    </span>
    慈悲大力救群迷
   </p>
   <p class="MsoPlainText" style="margin-right:-5.14gd;text-indent:24.0pt;
">
    見佛如龜值浮木
    <span>
    </span>
    亦如最妙優曇花
   </p>
   <p class="MsoPlainText" style="margin-right:-5.14gd;text-indent:24.0pt;
">
    唯願大王往聽法
    <span>
    </span>
    不信外道六師言
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時定慧說是偈已，以神通力，從地踴上，升於虛空、高七多羅樹，即於王前作諸咒術，於一念頃，令須彌山，及大海水，入於心中，安然無礙。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    波斯匿王，見是事已，歎言希有，真善知識。前禮定慧，白定慧言：汝師是誰？定慧答言：我師是釋迦牟尼佛，今現在王舍大城耆闍崛山說長壽滅罪經。王聞此語，心大歡喜，即以國事暫委定慧，與無量眷屬大臣長者，駟馬寶車，前後圍繞，並此女人，及其童子，齎持花鬘，百種供養，至王舍城耆闍崛山中，除諸儀飾，繞佛三匝，合掌頂禮，散花供養，具以上事而白佛言。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時世尊告波斯匿王：此女人者，於過去世時，身為後母，心生嫉妒，和合毒藥，殺前妻兒三十之子。此子被殺，各發誓言，願我生生世世常作其子，便即分離，令其苦切，生大悲痛。時此女人，今來得聞我說長壽命經一偈於耳，怨家債主，從斯永絕。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時世尊告諸大眾：童子受胎，魔王波旬，即放四大毒蛇，六塵惡賊，止住其身，若一不調，命根即斷。我有陀羅尼咒，善能增益諸童子壽。若有患苦，聞我此咒，一經於耳，無不除差，能令惡鬼四散馳走。即說咒曰：
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    波頭彌波　　頭彌提婢　　奚尼奚尼　　奚彌諸梨
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    諸羅諸麗
    <span>
    </span>
    侯羅侯羅　  由麗由羅　  由麗波羅波麗聞
   </p>
   <p class="MsoPlainText" style="margin-right:-5.14gd;text-indent:24.0pt;
">
    制瞋迭　　頻迭般逝末迭遲那迦梨　 蘇波訶
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    佛言：是陀羅尼咒文句，若善男子，善女人，受持讀誦，為一切受胎出胎病患童子之所演說，七日七夜，燒香散花，書寫供養，至心聽受，所有重病，前身業障，皆得消滅。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時醫王菩薩，名曰耆婆，前白佛言：世尊，我為大醫，療冶眾病，諸小童子，有九種病，能短其命。何者為九？一者父母非時行於房室；二者初產，令血穢地，地神不居，惡鬼得便；三者初產，不去臍間諸小毒蟲；四者不以兜羅軟綿拭其胎中穢血；五者殺生害命而為歡宴；六者其母食一切諸雜冷果；七者童子有病，餵其雜肉；八者初產，子母未分，令諸不祥見產生處，未分解者能令母死，已分解者令童子死。何謂不祥？若有人眼見一切死屍，及諸變怪，眼不淨故，名曰不祥。若以牛黃真珠光明砂蜜末微塵定童子心，能免不祥；九者夜行，被惡鬼打之。一切童子，若能慎是九事，終不至死。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時天魔波旬有他心智，在魔宮中，知佛說此長壽滅罪護諸童子陀羅尼咒，心大忿怒，發大惡聲，愁憂不樂。魔有三女，前白父王：未審大王，何故愁惱？父王答言：瞿曇沙門，今在王舍大城耆闍崛山，為無量無邊眾生說長壽經，流布一切眾生，得長壽樂，侵我境界，我惡心起，我今欲將諸眷屬等，一切魔兵，而往討之，縱使不能止得瞿曇，我今威力，止塞諸天及大眾耳，不令聞佛說長壽經。時魔三女以偈諫父：
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    天魔波旬有三女
    <span>
    </span>
    稽首前白父王言
   </p>
   <p class="MsoPlainText" style="margin-right:-5.14gd;text-indent:24.0pt;
">
    瞿曇沙門天人師
    <span>
    </span>
    非是魔力能禁止
   </p>
   <p class="MsoPlainText" style="margin-right:-5.14gd;text-indent:24.0pt;
">
    昔日在於菩提樹
    <span>
    </span>
    初坐吉祥法座時
   </p>
   <p class="MsoPlainText" style="margin-right:-5.14gd;text-indent:24.0pt;
">
    我等三女巧嬾妍
    <span>
    </span>
    諸天女中為第一
   </p>
   <p class="MsoPlainText" style="margin-right:-5.14gd;text-indent:24.0pt;
">
    百種姿態擬欲之
    <span>
    </span>
    菩薩都無染著意
   </p>
   <p class="MsoPlainText" style="margin-right:-5.14gd;text-indent:24.0pt;
">
    觀我三女如老姥
    <span>
    </span>
    今成正覺菩提師
   </p>
   <p class="MsoPlainText" style="margin-right:-5.14gd;text-indent:24.0pt;
">
    父王彎弓作恐怖
    <span>
    </span>
    諸兵器仗匝虛室
   </p>
   <p class="MsoPlainText" style="margin-right:-5.14gd;text-indent:24.0pt;
">
    菩薩觀如童子戲
    <span>
    </span>
    一無驚懼退敗心
   </p>
   <p class="MsoPlainText" style="margin-right:-5.14gd;text-indent:24.0pt;
">
    今日道成為法王
    <span>
    </span>
    唯願父王息惡意
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時魔王波旬聞女說偈，將諸眷屬，私自平章：我當與汝同往佛所，善巧方便而逡巡之，詐受佛降，令佛信用，若得信者，當作種種一切魔事而障此經。即與眷屬同詣佛所，繞佛七匝，而白佛言：世尊，說法無疲勞耶，我今將領諸魔眷屬，來聽長壽命經，為佛弟子，唯願世尊不違我願。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時世尊呵責魔王：汝在本宮，心生忿怒，設得來此，詐作逡巡，我之法中，不容汝詐。時魔波旬羞愧交集，斂容無色，而白佛言：世尊，是我愚計，實行詐法，唯願世尊，以大慈悲恕我愆犯。我今得聞長壽經護諸童子陀羅尼咒，我發誓願，若後末世，有受持此經，書寫讀誦，所在之處，我當擁護，無令惡鬼伺求其便；設使地獄，若有罪人，須臾之間，憶念此經，我當以大神力，取大海水，灌注罪人，令大地獄，如蓮華池，
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時復有飛騰羅剎、食童子羅剎等，而為上首，與其同類諸眷屬等，從空中下，繞佛千匝，白佛言：世尊，我於無量劫來受羅剎身，我之眷屬，如琲e沙，各為飢餓之所逼切，於四天下，唯噉在胎及初生童子血肉。我等眷屬，伺候一切眾生，夫婦交會食啖其精令無胎息，或在胎中，我亦隨入，傷胎食血，初生七日，我等專伺其便，斷其命根，乃至十歲，我等眷屬，變作種種諸惡毒蟲，入童子胎，食其五臟所有精血，能令小兒吐乳下痢，或疳或瘧，眼腫水腹，乃至漸漸斷其命根。我等今聞世尊說長壽滅罪護諸童子經，奉世尊敕，令我眷屬，飢餓所逼，不敢食噉。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    佛告羅剎：汝等當受我之禁戒，令汝得捨此羅剎身，生天受樂。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    佛告大眾：若有童子受患苦者，令其慈母，分乳微塵，與虛空中，施諸羅剎，並清淨受持此長壽命滅罪陀羅尼經，書寫讀誦，病則除差。時羅剎眾甚大歡喜，而白佛言：審得生天，我等眷屬終不能侵諸童子乳，乍食鐵丸，終不能食諸童子血。於佛滅後，有能讀誦受持此經處者，設有惡人惱是法師，或有惡鬼惱諸童子，我等當執佛金剛杵而衛護之，不令惡鬼而得其便。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時一切諸天大王，並其眷屬、一切龍王、一切夜叉王、阿修羅王、迦樓羅王、緊那羅王、摩侯羅伽王、薜荔多王、毗舍遮王、富單那王，乃至迦吒富單那等一切諸王，各並眷屬，禮拜於佛，同心合掌，作如是言：世尊，我等從今，在在處處，若有比丘比丘尼，諸優婆塞優婆夷，但有受持此長壽經書寫處者，我等眷屬，常當衛護，我等諸王，驅策惡鬼。若有惡鬼，惱諸眾生，令患苦者，若能清淨書持是經，我等諸王，禁攝諸鬼，不令加害，被橫死苦。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時牢固地天，從座而起，作如是言：世尊，若佛弟子，受持此長壽滅罪護諸童子經者，我等地天，常出地味，滋潤彼人，令其身中增益壽命，我等常以種種金銀，種種資生，種種穀米，具足供給此信心人，令無乏少，身得安穩，無有愁惱，心常歡喜，得好福田，無令惡鬼斷其命根；若諸童子，生一七日，我等地神，當擁護之，無令斷命。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時眾中金剛力士復白佛言：世尊，如來說此長壽命滅罪護諸童子陀羅尼咒經已，諸大檀越，並眷屬眾，各各發心，護持讀誦書寫是經，供給所須，無令乏少。我聞大德婆伽婆說吉祥章句大神力咒，若有眾生，一聞於耳，百劫千生終不短命，得壽無量，無有病苦，雖有四魔，不能忤亂，增長壽命，滿百二十，不老不死，不退不沒；一切佛子，苦患重病，聞此咒者，即免諸鬼之所奪命，即說咒曰：
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    多地夜他，旃達利，旃達囉毗提，旃達囉魔吽，旃達囉跋帝，旃達囉不梨，旃達囉闍移，旃達囉底梨，旃達吠咩，旃突嘍，旃達囉婆囉吇，旃達囉勿達梨，旃達囉婆地移，旃達囉婆咩，旃達囉佉祇，旃達囉盧寄，藪婆呵。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    佛言，善哉善哉，金剛力士，汝今能說此護諸童子吉祥神咒，汝當為一切眾生之大導師。文殊當知，如是神咒，過去諸佛之所宣說，建立守護，善能增長人天壽命，能除一切罪垢惡見，能護一切持經之人，延其壽命。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時世尊告文殊師利法王之子，我滅度後，濁惡世時，若有比丘，破我禁戒，親比丘尼，及諸處女，並二沙彌，飲酒食肉，姦淫熾盛，為諸白衣之所輕賤，毀滅我法，經營世俗不淨之事，無慚愧心，猶如木頭。當知此等，是五逆人，非我弟子，是魔眷屬，名曰六師。此比丘等，於現世中得短命報，比丘尼等亦復如是。若能懺悔，不更復作，受持此經，即得長壽。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，若有菩薩，誹謗他人，自讚其善，方等經典不傳付人。如是菩薩，是魔伴侶，非真菩薩。若能至心受持此經，書寫讀誦，即得諸佛不壞常身。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，若有國王，殺父害母，誅斬六親，不依王法，廣興兵甲，侵討他國，忠諫之臣，枉遭刑戮，淫欲熾盛，違先王法，破塔壞寺，焚燒經像，水旱不調，因王無道，國界飢餓，疾疫死亡。如是國王，現世短命，死入地獄，墮大阿鼻。若能書寫是經流通供養，至誠懺悔，依先王法，即得長命。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，若有大臣及諸官屬，身請天祿，無慚愧心，諂佞不忠，專行矯詐，賊臣危害，國土不安，設使臨人，不行國法，侵剋百姓，恣意貪殘，橫殺無辜，取他財寶，輕慢經典，魔障大乘。如是等人，現世短命，墮阿鼻地獄，無有出期。若能懺悔，受持此經，書寫讀誦，即得長命，永守天祿。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，有優婆塞及優婆夷，信邪倒見，不信正法大乘經典，如是眾生，縱有無量百千金銀，而懷慳惜，唯求財利，不能布施，救乏一切貧苦之者，不能書寫十二部經，受持讀誦，求免無常惡道之苦。如是之人，宅舍虛耗，灶下鳥現，蛇入臥堂，狗忽上舍，鼠百種鳴，諸野禽獸，競來入宅，百種魑魅，名之為怪。以見怪故，心得煩惱，因煩惱集，得獲短命。若能受持書寫是經，流通讀誦，即能摧破如是等怪而得長命。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，一切眾生，男女成就，以憐愍故，而得心病。何以故，或男成長，被充兵役，如是王法，制不由己，父母念之，名為心病；或女成長，配嫡他門，而被輕賤，違夫婦道，父母念之，名為心病。為心病故，愁憂苦惱，愁惱病集，現世短命。若能書寫受持此經，轉長壽命，以經力故，姻親和順，心病消除。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，一切眾生，無慈悲心，殺生害命，食噉一切眾生十種身肉，文殊當知，如殺父母，如食大親，或因殺命，而復傷胎，為是事故，現世短命。設使夫婦交會之時，被惡羅剎食噉其胎，令無子息。若能書寫受持是經，即免斯苦。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，一切眾生，不知宿命，暫得人身，謂為快樂，更相誹謗，或恃權豪，種種惡心，規他性命，不信經典，我慢大乘。如是之人，現世短命。若能至心懺悔，調柔其心，書寫是經，受持讀誦，以善根力，得長壽命，設使病患，終不橫死。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，一切眾生，或奉王敕，或父母教，而於他國及險道處，以商為業，求諸珍寶，為財利故，我慢貢高，圍棋六簙，樗蒱投壺，親近淫女，交惡知識，不用王敕，及父母誡，嗜酒耽淫，喪身殞命。設得財寶，為酒迷濁，不知道路通塞之處，後被諸惡賊劫奪其財，因以害命。若能書寫是經，廣發誓願，所在之處，惡賊退散，生歡喜心，諸惡毒獸，不能嬈害，身心安穩，多獲寶貨，以經力故，得長壽命。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，一切眾生，以惡業故，死入地獄，從地獄出，得畜生身，設得人形，六根不具，聾盲瘖啞，癃殘背瘺，受女人身，不識經字，設是男子，為惡業故，癡愚暗鈍，不能轉讀此長壽經，心生愁惱，以愁惱故，名為心病，以心病故，現世短命。若能令善知識，書寫是經，自取而轉，從初至末，一心頂戴，以至誠故，功德無量，如此惡業，不復更受，此人現世得長壽命。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，若有眾生，死亡之後，從一七日，乃至七七日，所為亡者建造諸福，功德七分，亡者所得唯獲其一。若能生在之時，於七七日停止家事，書寫是經，香花供養，請佛迎僧，設生七齋，所得功德如琲e沙，此人現世得長壽命，永離三塗諸惡道苦，若已亡者，緣身資產建福，七分並獲。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，一切眾生，不孝五逆，無慈悲心，而於父母，無恩愛情，而事六親。爾時行道天王繞四天下，種種音樂，將諸眷屬，於三齋月，至閻浮提，若有一切眾生橫被諸病，行道天王為除惡鬼，令得除愈。眾生不孝，嫉妒造惡，行病鬼王即以惡氣噓而病之，令得瘟疫一切重病，若熱若冷，虛勞下瘧，邪魔鬼毒及惡癩病。若能於歲一日，燒香散花，清淨身心，書寫是經，乃至七日，請佛迎僧，清齋讀誦，以是善根，終無疾疫，無疾疫故，得長壽命。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，眾生薄福，其劫欲盡，七日並照，設無七日，國王無道，令天炎旱，大地所有，藥木叢林，一切百穀，甘蔗花果，將欲枯死。若有國王，一切眾生，能受持讀誦此經典者，難陀龍王及婆難陀龍王等，憐愍眾生，從大海水，降注甘雨，一切叢林百穀草木，滋榮眾生，以此經力，得長壽命。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，濁惡世時，一切眾生，斗秤欺誑，不義得財，以其罪業，死入地獄，從地獄出，受畜生身，所謂牛驢象馬豬狗羊等一切禽獸，蚊虻蝨蟻。若有菩薩摩訶薩，以慈悲心，於畜生等，及虻蟻前，轉讀此經，一聞於耳，此經力故，隨類皆解。此等畜生，捨此身已，得生天樂。若有菩薩，無慈悲心，不能廣說此經典者，非佛弟子，是魔伴侶。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，五濁世時，一切眾生，心生欺慢，不信經典，毀呰我法，若有說法之處，無心聽學。以此罪業，現世短命，墮諸地獄。若有講說此長壽經處，一切眾生能往聽者，或能勸他分坐與坐。此人是佛棟梁，得長壽樂，不經惡道，轉此經法，清淨立壇，隨室大小。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    復次文殊，我滅度後，一切女人，身懷胎娠，殺一切命，食諸鳥卵，為無慈愍心，現世得短命報，臨生產難，以產難故，能斷其命，或是怨家，非善知識。若能廣發誓願，書寫是經，即令易產，無諸災障，子母安樂，須男須女，隨願得生。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    爾時世尊告文殊師利菩薩：我今說此長壽滅罪十二因緣佛性經時，過去諸佛之所共說。若有眾生受持讀誦，多獲福利，盡其壽命，滿百二十，臨捨化時，不被風刀諸一切苦。以佛性故，得金剛不壞諸佛常身，湛然清淨，念念堅固。常有菩薩，一名觀世音，一名大勢至，乘五色雲，六牙白象，持蓮花台，迎念佛者，生不動國，自然快樂，不經八難。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    文殊當知，愚癡眾生，不覺不知，壽命短薄，如石火光，如水上泡，如電光出，云何於中不驚不懼，云何於中廣貪財利，云何於中耽淫嗜酒，云何於中生嫉妒心。如此生死，流浪大海，唯有諸佛菩薩能到彼岸，凡夫眾生定當淪沒。無常殺鬼來無時節，縱有無量無邊金銀財寶，情求贖命，無有是處。眾生當知，須觀此身而生念言，是身如四毒蛇，常為無量諸蟲之所唼食，是身臭穢，貪欲獄縛，是身可惡，猶如死狗，是身不淨，九孔常流，是身如城，羅剎處內，是身不久，當為烏鵲餓狗之所食噉，須捨穢身，求菩提心。當觀此身，捨命之時，白汗流出，兩手橫空，楚痛難忍，命根盡時，一日二日至於五日，膨脹青瘀，膿汗流出，父母妻子而不喜見，乃至身骨散在於地，腳骨異處，膞骨脛骨、腰骨肋骨、脊骨頂骨髑髏各各異處，身肉腸胃、肝腎肺臟為諸蟲藪，云何於中橫生有我，生存之時，金銀財寶，錢財庫藏，何關我事？
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    若有眾生，須免此苦，當須不惜國城妻子頭目髓腦，書寫是經，受持讀誦諸佛秘藏十二因緣，流通供養，念念成就，當得三藐三菩提心，難可沮壞，終不中夭，被橫死逼。
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    <span lang="EN-US">
    </span>
   </p>
   <p class="MsoPlainText" style="margin-right:-5.14gd;text-indent:24.0pt;
">
    佛於大眾中說此十二因緣佛性法時，一切大會，比丘比丘尼、優婆塞優婆夷、天龍八部、人非人等、波斯匿王並其眷屬，數如琩F，皆得三藐三菩提心，無生法忍，歎未曾有，一心頂禮，歡喜奉持。
   </p>
   <p class="MsoPlainText" style="margin-right:-5.14gd;text-indent:24.0pt;
">
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
