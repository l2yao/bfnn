<html>
 <head>
  <meta content="text/html; charset=utf-8" http-equiv="Content-Type"/>
  <title>
   佛說八大人覺經
  </title>
  <style>
   <!--
-->
  </style>
  <link href="book.css" rel="stylesheet"/>
 </head>
 <body background="textbackground.jpg" bgcolor="#ffffff" lang="ZH-TW" style="tab-interval:24.0pt;text-justify-trim:punctuation">
  <div class="book" style="layout-grid:18.0pt">
   <p align="center" style="margin-right:-5.14gd;text-align:center">
    <b>
     <span style="font-size:36.0pt;mso-bidi-font-size:18.0pt;font-family:標楷體;color:#FF6600">
      佛說八大人覺經
      <span lang="EN-US">
      </span>
     </span>
    </b>
   </p>
   <p align="center" style="margin-right:-5.14gd;text-align:center">
    <span style="color:#003300">
     後漢沙門安世高 譯
     <span lang="EN-US">
     </span>
    </span>
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    為佛弟子，常於晝夜，至心誦念八大人覺：
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    第一覺悟：世間無常；國土危脆，四大苦空，五陰無我，生滅變異，虛偽無主，心是惡源，形為罪藪，如是觀察，漸離生死。
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    第二覺知：多欲為苦；生死疲勞，從貪欲起，少欲無為，身心自在。
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    第三覺知：心無厭足，唯得多求，增長罪惡；菩薩不爾，常念知足，安貧守道，唯慧是業。
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    第四覺知：懈怠墜落；常行精進，破煩惱惡，摧伏四魔，出陰界獄。
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    第五覺悟：愚癡生死；菩薩常念，廣學多聞，增長智慧，成就辯才，教化一切，悉以大樂。
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    第六覺知：貧苦多怨，橫結惡緣；菩薩布施，等念怨親，不念舊惡，不憎惡人。
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    第七覺悟：五欲過患；雖為俗人，不染世樂，常念三衣，瓦缽法器，志願出家，守道清白，梵行高遠，慈悲一切。
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    第八覺知：生死熾然，苦惱無量；發大乘心，普濟一切，願代眾生，受無量苦，令諸眾生，畢竟大樂。
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    如此八事，乃是諸佛，菩薩大人，之所覺悟，精進行道，慈悲修慧，乘法身船，至涅槃岸。復還生死，度脫眾生。以前八事，開導一切，令諸眾生，覺生死苦，捨離五欲，修心聖道。若佛弟子，誦此八事，於念念中，滅無量罪，進趣菩提，速登正覺，永斷生死，常住快樂。
   </p>
   <p style="margin-right:-5.14gd;text-indent:24.0pt;mso-char-indent-count:1.5;
mso-char-indent-size:12.0pt">
    <span lang="EN-US">
    </span>
   </p>
  </div>
  <!-- Begin of Hotrank Counter - DO NOT MODIFY -->
  <script language="JavaScript" src="">
  </script>
  <!--
---- End of Hotrank Counter - DO NOT MODIFY -->
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
