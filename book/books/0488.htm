<html>
 <head>
  <meta content="text/html; charset=utf-8" http-equiv="Content-Type"/>
  <title>
   念佛三要
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="book.css" rel="stylesheet"/>
 </head>
 <body background="textbackground.jpg" bgcolor="#ffffff" class="Normal" lang="ZH-TW" link="blue" vlink="purple">
  <div class="book" style="layout-grid:18.0pt">
   <p align="center" class="MsoPlainText" style="text-align:center">
    <b>
     <span style="font-size:36.0pt;font-family:標楷體;color:#FF6600">
      念佛三要
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center">
    <span lang="EN-US">
    </span>
   </p>
   <p align="center" class="MsoPlainText" style="text-align:center">
    <span style="color:#003300">
     菩薩戒優婆塞湖北通成惕園毛凌雲纂述
    </span>
   </p>
   <p align="center" class="MsoPlainText" style="text-align:center">
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a01">
      第一 生必有死惟苦無樂
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a02">
      第二 死往何處隨業受報
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a03">
      第三 往生淨土離苦得樂
     </a>
    </span>
    <span lang="EN-US" style='font-family:"Times New Roman";
"Courier New"'>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a04">
      第四 現世即獲十大利益
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a05">
      第五 普勸念佛須具三要
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US">
     <a href="#a06">
      第六 念佛儀式簡而易行
     </a>
    </span>
   </p>
   <p align="center" class="MsoPlainText" style="text-align:center">
    <span lang="EN-US" style='font-family:"Times New Roman";"Courier New"'>
    </span>
   </p>
   <p class="MsoPlainText" style="text-indent:24.0pt;">
    佛法難聞，生死難了，余雖不敏，幸聞佛法中即生了脫之持名念佛法門，願與眾共修，同生極樂。前輯念佛法要四卷，普勸修持，恐末法人情，喜簡厭繁，難期普及。謹再節取佛經祖語及淨土文等中之要，而為念佛三要，誠了生死之捷徑也，幸勿以簡易而忽之
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="333399">
     <a name="a01">
     </a>
     第一
     <span>
     </span>
     生必有死惟苦無樂
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    有生必死，乃人生不可避免之第一大事，了生脫死，為佛說不可思議之無上妙法。所有其他各宗教，皆無如此殊勝之法門，或教人服氣煉形以求長生，或教人彌撒祈禱以求永生，而幻質非堅，或反夭促，無常迅速，終皆死亡。蓋物有成住壞空，人生生老病死，欲違反此自然之定律，豈非空費心力耶
    <span lang="EN-US">
     ？況人生無非是苦，因色受想行識五陰熾盛於中，使人昏昏擾擾，焦勞不安，而起惑造業，受苦無窮。初出胎獄，即先啼哭，是生為苦之始也。稍長成人，或為飢寒而勞苦，或為名利而辛勤，或為享受而忙碌，或為妻子而奔馳。或求富貴而反貧賤，或求安樂而反憂危，求之不得固甚苦，既得患失苦更甚，尤以最親愛之人物，偏生離而死別，最怨憎之仇敵，反聚會而永隨。刀兵水火，災禍頻仍，竊盜是非，煩惱無盡。富貴全如泡影，安康能有幾時？耳聾眼花，身漸衰老，諸虛百損，病更纏綿，眾苦所逼，死苦尤甚，四大分離，肝腸痛裂，而一生所作善惡諸業，悉皆現前，隨業受報，恐怖萬狀，縱夫恩妻愛，無計留君，雖子孝孫賢，誰能替汝？惟報以一坏黃土，遠葬荒山，或酬以一爐烈火，頓化灰塵，此身既空，況身外者乎？靜心思之，恍如一夢，古人云：「一旦無常到，方知夢裡人，萬般將不去，惟有業隨身。」悔之晚矣！余故續云：「普勸早念佛，帶業能往生，一生極樂國，佛道自圓成。」豈僅長生或永生耶？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="333399">
     <a name="a02">
     </a>
     第二
     <span>
     </span>
     死往何處隨業受報
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    我究生從何來
    <span lang="EN-US">
     ？死從何去？何所為而來？何所獲而去？自古英雄豪傑，用盡千心百計，無可奈何，徒自慨嘆曰：死生亦大矣！可不悲哉！或自寬解曰：存吾順事，歿吾寧也，何悲之有？或以死既難免，不如達觀，恣耳之所欲聽，恣目之所欲視，恣口之所欲嘗，恣身之所欲安，及時行樂，遑問死後。豈知樂是苦因，欲為禍本，殺盜淫妄酒，盡是失人身之捷徑，財色名食睡，無非種地獄之深根，眼前圖快活一時，身後受苦千萬劫。因此身雖死，而我一念真性之神識，本無有死，以宿生所感一期之報盡，故捨此身復受別種之身耳。夫神之來而託於此，此身由是而長，故謂之生。神之去而離於此，此身由是而壞，故謂之死。是神者我也，即俗之所謂靈魂也。身者我所舍也，即佛斥之為臭皮囊也。神有去來，故舍有成壞。神何自而來？隨業緣而來也；何自而去？隨業緣而去也。我所作者如是地獄之業，神即隨之而墮地獄，受諸極苦。我所作者如是畜生之業，神即隨之而為畜生，受人宰殺。若作餓鬼修羅之業，神即隨之生於餓鬼或阿修羅，餓火燒身，或瞋恨所逼，苦惱無窮。若作天上人間之業，神即隨之生於天上人間，而福報享盡，仍須墮落、輪迴六道，永無出期。然自無始以來，生死死生，投胎易殼，不得長生或永生以久留於一所者，以我所造之業，非久而不盡，業盡則身壞，身壞則神無所依舍，又隨我今生所造之業而去矣。既造如是業，必受如是報，自作自受，自然之理也。佛說：「要知前世因，今生受者是；要知後世果，今生作者是。」當密自檢察，不勞更問人矣。余故續云：「是心若作佛，是心即是佛。若不早念佛，失身難再復。」誠可畏也。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="333399">
     <a name="a03">
     </a>
     第三
     <span>
     </span>
     往生淨土離苦得樂
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    幸我釋迦慈尊為憫念眾生沉淪生死苦海之一大事因緣示現於世，說種種法門，普渡眾生，教以所作皆淨業，神即隨之往生淨土，一獲往生，必見佛聞法，證無生忍，即了生死，永脫輪迴也，了生死者，非徒長生不老，而又生死自如，欲化度一切眾生，而入一切眾生生死界中，此一真性，常湛然不昧，不復惑於外物而為惡，不復牽於業緣而墮落，欲生即生，欲死即死，欲生於天上、人間、富貴、福壽等，隨意所欲，無不自在，雖在輪迴世界，無復輪迴，雖在世間而出世間矣，然諸經所示淨土法門，萬別千差，一一行成，皆生淨土，惟念佛一法，最為徑要。而念佛復有多門，如實相、觀想、觀像等，末法眾生，障深慧淺，修亦成。惟持名念佛，下手最易，收機最廣，尤為徑中之徑，要中之要，故又無問自說阿彌陀經，先陳依正以生信，次勸發願以導行，末示持名妙行徑登不退，是即以信願持名為修行之三要，亦即淨土之三資糧。蓋非信不足以啟願，非願不足以導行，非持名妙行，不足以滿所願而證所信，如鼎三足，缺一不可二。三者具足，決定往生西方極樂世界，直至成佛，永不退轉，最簡易，最穩當，最極圓頓也。凡往生者，皆蓮花化生，故無「生」之苦。寒暑不遷，故無老之苦。清淨報身，故無病之苦。已了生死，故無死之苦。神足無礙，一念遍至，故無愛別離苦。諸上善人，俱會一處，故無怨憎會苦。衣食珍寶，受用現成，故無求不得苦。觀照空寂，度盡苦危，故無五陰熾盛苦也。永離眾苦，但受諸樂，故名極樂，信願念佛，求生即生，豈不快哉
    <span lang="EN-US">
     ？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="333399">
     <a name="a04">
     </a>
     第四
     <span>
     </span>
     現世即獲十大利益
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    無論僧尼道俗，男女老幼，士農工商，陸海空軍，上智下愚，富貴貧賤，善惡疾苦，一切人等，不費錢財氣力，不妨職業營生，隨時隨地，皆可以念。不惟有利於身後，離生死苦，得究竟樂
    <span lang="EN-US">
     ；且大有益於生前，消災免難，卻病延年。經云：皈依三寶—佛、法、僧持佛名者，現世當獲十種殊勝利益：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一、畫夜常得，一切諸天，大力神將，隱形守護。
   </p>
   <p class="MsoPlainText" style="text-indent:24.0pt;">
    二、常得觀世音菩薩，及一切大菩薩，隨護保祐。
   </p>
   <p class="MsoPlainText" style="text-indent:24.0pt;">
    三、常為諸佛，晝夜護念，阿彌陀佛，放光攝受。
   </p>
   <p class="MsoPlainText" style="text-indent:24.0pt;">
    四、一切惡鬼，皆不能害，毒蛇毒藥，悉不能中。
   </p>
   <p class="MsoPlainText" style="text-indent:24.0pt;">
    五、水火怨賊，刀兵槍砲，牢獄橫死，悉皆不受。
   </p>
   <p class="MsoPlainText" style="text-indent:24.0pt;">
    六、先作罪業，悉皆消滅，所殺冤命，皆蒙解脫
    <span lang="EN-US">
     .
    </span>
   </p>
   <p class="MsoPlainText" style="text-indent:24.0pt;">
    七、夜夢吉祥，或復夢見，阿彌陀佛，勝妙金身。
   </p>
   <p class="MsoPlainText" style="text-indent:24.0pt;">
    八、心常歡喜，顏色光澤，氣力充盛，所作吉利。
   </p>
   <p class="MsoPlainText" style="text-indent:24.0pt;">
    九、常為一切，世間人民，恭敬禮拜，猶如敬佛。
   </p>
   <p class="MsoPlainText" style="text-indent:24.0pt;">
    十、臨命終時，身無病苦，心不怖畏，正念現前。
   </p>
   <p class="MsoPlainText" style="text-indent:24.0pt;">
    阿彌陀佛及諸聖眾，金臺接引往生西方，盡未來際，受勝妙樂。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    古今典籍所載現世感應及往生事跡，皆信而有徵。近值大劫大難，感應尤多，余於大陸撤退時，攜眷同行，由北而南，自東徂西，頻逢艱險，常蒙佛佑，及觀世音菩薩尋聲救苦，履險如夷。如屢遇車禍及飛機故障，均轉危為安。或化司機，駕車遠送由渝至蓉，免匪追及，拒酬而去
    <span lang="EN-US">
     .或現逃難少女，告知匪由峨嵋追來，今晚必至龍池，囑速前進，切勿停留，旋忽不見，匪果追至，幸免於難。俾脫險來臺，內子毛鄭侶梅，因子陷北平，而求子得子；為身染重病，而求痊即痊。種種靈感不勝枚舉，以余夫婦愈顛沛流離，心愈誠而念愈勤，故獲隨感隨應也。近日往生者，如李濟華老居士，預知時至，於臺北蓮友念佛團集會念佛時，講阿彌陀經要義歷二小時，從容講畢，別眾坐化，此乃為眾現身說法，俾共見共信，急起直追，何為猶不速念耶？蓋不知有此持名念佛至易至捷之法也，可痛惜哉！知而不念，尤可痛惜！
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="333399">
     <a name="a05">
     </a>
     第五
     <span>
     </span>
     普勸念佛須具三要
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    事之有益無損，莫過於此，普勸全國同胞及全世界所有人類
    <span lang="EN-US">
     ：人身難得今已得，佛法難聞今已聞，此身不向今生度，裹待何生度此身？況值世界大亂，殺劫瀰漫，天災人禍，危險萬分，人心惶惶，朝不保久，呼天不應，入地無門，惟有信願念佛，求生極樂，永免刀兵水火疾病橫死等一切劫難。如尚未信佛者，望速歸依三寶，若已信其他宗教者，亦速擇善固執，同生正信，同發切願，同持佛名，同求往生，現世即蒙福祐，轉危為安。縱定業難轉，亦可仗佛接引，同生極樂，同出苦海。捨此三要，更無別法可資依怙也。何謂三要？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     一要深信
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    入道要門，信為第一，佛法大海，惟信能入，佛能度一切眾生，不能度一切不信之人。而阿彌陀佛以持名念佛，為一切世間難信之法，故六方諸佛共勸
    <span lang="EN-US">
     ：「汝等眾生，當信是稱讚不可思議功德一切諸佛所護念經。」本師釋迦牟尼佛亦勸：「汝等當信受我語，及諸佛所說。」歷代祖師無不叮嚀勸信。雲棲八祖云：「往生淨土，要須真信，千信即千生，萬信即萬生。」夢東十二祖云：「真為生死，發菩提心，以深信願，持佛名號，此十六字為念佛法門，一大綱宗。」昔王仲回問楊無為：「如何念佛得無間斷？」楊曰：「一信之後，更不再疑，即是不間斷也，」王欣躍而去，未幾得生，還來致謝。是持名一門，信尤為要，故普勸念佛，首要深信：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一）信娑婆極苦
    <span lang="EN-US">
     ：無量無邊，略如前述，苦已難堪。加以寒熱苦惱，穢相熏熾，三界無安，猶如火宅，應深生厭離，豈容貪戀久住耶？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二）信人命無常
    <span lang="EN-US">
     ：生必有死，七十古稀，百年能幾，一息不來，便屬後世，古德云：「莫待老來方念佛，孤墳多是少年人。」豈容一刻虛度耶？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三）信輪迴路險
    <span lang="EN-US">
     ：一念之差，便墮惡道，三途易入而難出，地獄時長而苦重。雖有善業，得生天上人間，受盡福報，依舊輪迴，豈不速求出離耶？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四）信淨土實有：如地球上實有無量國土，虛空中實有無量星球，不能以我之未到未見而不信。佛眼見無盡世界，如在目前，戒人妄語，決不以妄語誑人也。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五）信西方極樂
    <span lang="EN-US">
     ：其國皆七寶莊嚴，無三惡道，清淨自然，無諸雜穢，故名淨土。其人皆蓮華化生，壽命無量，衣食受用，隨念而至，景序長春，無復寒暑，遠離眾苦，長享諸樂，故又名極樂世界。豈不欣願求生耶？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六）信阿彌陀佛四十八大悲願力
    <span lang="EN-US">
     ：攝取十方一切念佛眾生，乘佛願力，機感相應，即得橫超三界，往生極樂，如人乘機飛行，須臾千里，依他力故！
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七）信自心念力
    <span lang="EN-US">
     ：不可思議，如心念要去，身即隨去，猶有念欲去而身被牽繫者。若身壞時，惟存一念心性，一念到處無不到，故一念在淨土，即生淨土無疑也！況佛與菩薩又接引往生乎？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八）信我心具佛
    <span lang="EN-US">
     ：吾人現前一念心性，終日隨緣，終日不變，橫遍豎窮，當體無外，彌陀淨土，總在其中，以我具佛之心，念我心具之佛，豈我心具之佛，而不應我具佛之心耶？
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九）信因必有果
    <span lang="EN-US">
     ：確切不虛，以我念佛求生之因，必感見佛往生之果，如種麻得麻，種豆得豆，因不虛棄，果無浪得，不待問佛而能自信者也。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十）信生皆不退
    <span lang="EN-US">
     ：此土修行，障道緣多，難進易退。但得往生，便可圓證位行念三，皆得不退。以境勝緣強，退心不起，一生成佛，如操左券也。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     二要切願
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    信心既深，其願須切，淨土雖遙，有願即生。故佛說阿彌陀經時，再三勸以
    <span lang="EN-US">
     ：「眾生聞者，應當發願，願生彼國。已願已生，今願今生，當願當生。若有信者，應當發願，生彼國土。」華嚴經云：「是人臨命終時，一切諸根，悉皆散壞，一切親屬，悉皆捨離，一切威勢，悉皆退失，乃至象馬車乘，珍寶伏藏，如是一切，無復相隨，唯此願王，不相捨離，於一切時，引導其前，一剎那間，即得往生極樂世界。」靈峰九祖云：「欲決定得生極樂世界，莫如以信為前導，願為後鞭，信得決，願得切，雖散心念佛，亦必往生。信不真，願不猛，雖一心不亂，亦不得生。」夢東十二祖云：「修習淨業，信貴深，願貴切。以信深願切故，一切邪說，莫能搖惑，一切境緣，莫能引轉。若赤熱鐵輪旋轉頂上，不以此苦退失往生之願。若輪王勝妙五欲現前，亦不以此樂退失往生之願。此逆順至極，尚不改所願，況世間小小逆順境界，豈能引轉哉？能如是願，可謂切矣。信深願切，而修淨業，則易純熟。極樂淨業若熟，娑婆染緣便盡，則臨終時，雖欲輪迴境界再現在前，彌陀淨土不現在前，皆不可得，然此信願，要操之有素，臨時自不入於歧路。」是故淨土門中，以願為最要，須平時常存想此願，早晚課後懇切發願，凡有願者，終必能滿。故普勸念佛，次要切願：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一、願厭離娑婆，生死之苦，及慾愛不淨，男女等身，猶如死囚，欲出牢獄絕無一念繫戀之心。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二、願欣求淨土，菩提之樂，及清淨無染，法性生身，猶如遠客，思歸故鄉，豈有一毫因循之念。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三、願阿彌陀佛，慈悲攝受，神遊淨土，見佛妙相，甘露灌頂，光明照身，手摩我頭，衣覆我體。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四、願業障消除，善根增長，疾空煩惱，頓破無明，圓覺妙心，廓然開悟，寂光真境，常得現前。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五、願臨欲命終，預知時至，身無病苦，心不貪戀，諸根悅豫，正念分明，捨報安詳，如入禪定。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    六、願佛及聖眾，放光接引，樓閣幢旛，異香天樂，西方聖境，昭示目前，令見聞者，發菩提心。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    七、願乘金剛臺，隨從佛後，於一念頃，生極樂國，華開見佛，見諸菩薩，聞妙法音，獲無生忍。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    八、願承事諸佛，親蒙授記，三身四智，五眼六通，無量百千，陀羅尼門，一切功德，悉皆成就。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    九、願不違安養，回入娑婆，分身無數，廣度眾生，咸令離染，還得淨心，同生西方，入不退地。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十、願禮佛發願，正助雙修，種種功德，回施有情，四恩總報，三有齊資，法界眾生，同圓種智。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     三要力行
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    志願既切，其行須力，功行愈深，生品愈高，靈峰九祖云
    <span lang="EN-US">
     ：「念佛法門，別無奇特，只是深信力行為要耳。信願既具。念佛方為正行，改惡修善，皆為助行。隨功力之淺深，以分九品四土，纖毫不濫。深信切願念佛，而念佛時：心多散亂者，即是下品下生。散亂漸少者，即是下品中生。便不散亂者，即是下品上生。念到事一心不亂，不起貪瞋痴者，即是中三品生。念到事一心不亂，任運先斷見思塵沙，亦能伏斷無明者，即是上三品生。故信願持名念佛，能歷九品，的確不謬。又信願持名：消伏業障，帶惑往生者，即是凡聖同居淨土，見思斷盡而往生者，即是方便有餘淨土。豁破一分無明而往生者，即是實報莊嚴淨土。持到究竟之處，無明斷盡而往生者，即是常寂光淨土。故持名能淨四土，亦的確不謬。」真是「得生與否，全由信願之有無，品位高下，端賴持名之深淺。」古今坐化立亡，撒手便行，上品往生者，皆平時修持功夫得力也。故普勸念佛，更要力行：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="333399">
     甲
     <span>
     </span>
     正行
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    阿彌陀經云
    <span lang="EN-US">
     ：「若有善男子、善女人，聞說阿彌陀佛，執持名號，若一日至七日，一心不亂，其人臨命終時，阿彌陀佛與諸聖眾，現在其前。是人終時，心不顛倒，即得往生阿彌陀佛極樂國土。」又要解云：「阿彌陀佛是萬德洪名，以名召德，罄無不盡，故即以執持名號為正行，不必更涉觀想參究等行，至簡易，至直捷也。執持則念念憶佛名號，然有事持理持；事持者，信有西方阿彌陀佛，而未達是心作佛，是心是佛，但以決志願求生故，如子憶母，無時暫忘。理持者：信西方阿彌陀佛是我心具，是我心造，即以自心所具所造洪名，為繫心之境，令不暫忘也。一心亦有二種：不論事持理持，持至伏除煩惱，乃至見思先盡，皆事一心。不論事持理持，持至心開見本性佛，皆理一心。事一心不為見思所亂，理一心不為二邊所亂，即修慧也。」憨山大師云：「修行之方，亦有節次，如僧家功課之法，不必拘套，但以念佛為主，每日早起禮佛，即誦阿彌陀經一卷，持數珠念阿彌陀佛名號三五仟聲，或一萬聲，完即對佛回向，發願往生彼國。此是早課，晚亦如之。日日以為定課，定不可缺，是為常行。若為末後一著大事，做工夫更要親切，每日除二時功課外，於二六時中，單將一句佛號作自己命根，咬定牙關，決不放捨，乃至飲食起居，行住坐臥，此一聲佛號時時現前。若遇逆順喜怒煩惱境界，心不安時，就將一聲佛號提起一拶，即見煩惱當下消滅。以念念煩惱，是生死苦根，今以念佛消滅煩惱，便是佛度生死苦處。若念佛消得煩惱，便可了得生死，更無別法。若念佛念到煩惱上作得主，即於睡夢中作得主。若於夢中作得主，則於病二苦中作得主。若於病苦中作得主，則於臨命終時，分明了了，便知去處矣！」覺明妙行菩薩云：「修淨之法，不出專勤二字，專則不別為一事，勤則不虛棄一時。」靈巖十三祖云：「善導和尚係彌陀化身，所示專修雜修：謂身業專禮，口業專稱，意業專念，則往生西方，萬不漏一謂兼修種種法門，迴向西方，以不純一，故難得益。此金口誠言，千古不易之鐵案也，」故普勸念佛，心貴專勤精進，力行不懈：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一）、高聲念：若神志昏沉，或妄想紛起時，即振作精神，高聲念佛，念到數百聲，自換一番境界。業報差別經云
    <span lang="EN-US">
     ：「高聲念佛有十種功德：一、能排睡眠。二、天魔驚怖。三、聲遍十方。四、三途息苦。五、外聲不入。六、令心不散。七、勇猛精進。八、諸佛歡喜。九、三昧現前。十、往生淨土。」若長用高聲，恐傷元氣，致喉痛音啞，不宜久行。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二）、低聲念：若精神散失，或勞極疲倦時，即收斂神明，低聲細念。或隨人境好惡而輕重之，當沉大雅重，俾兩肩之人隱聞。若長用低聲，恐易昏沉，反起思慮。候氣息完固，精神勃興，人境無礙時，便可高聲念佛，使天神歡喜降護，鬼畜聞聲解脫，其功彌深。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三）、金剛念
    <span lang="EN-US">
     ：若心氣不適，或人地有礙，高聲低聲均覺不便時，但動口唇半明半默念，綿綿密密，聲在唇齒之間，咒家名為金剛持也。不拘多少，須字字從心裡過，句句從耳裡入，自易心定。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四）、默念
    <span lang="EN-US">
     ：若高聲低聲均不相宜，金剛念仍嫌著跡；或穢處及大小便時，不宜出聲念，即繫心一緣，無聲默念。微以舌根敲擊前齒，心念隨應，音聲歷然，聲不越竅，聞性內融，心印舌機，機抽念根，從聞入流，反聞自性，是三融會，念念圓通，久久遂成唯心識觀。惟女人生產時，宜出聲朗念南無觀世音菩薩，決無苦痛難產血崩等患。因默念心力小，故感應亦小，或致閉氣受病也。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五）、記數念：若防懈怠，須一串數珠不離手，一聲佛號不離口，念佛一聲，手過一珠，念得分明記得分明。單念四字，勿雜六字，以四字易成片也。或在阿字上過珠，或在陀字上過珠，劃定規模，不得錯亂，此借珠束心之法。或晝夜十萬聲，或五萬三萬聲，初少定數，隨後漸增，剋定課程，不得缺少，久久純熟，不念自念，然後記數可，不記數亦可。若靜坐養神，不宜掐珠，由手動故，神不能安，久必受病。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六）、攝心念：若心難歸一，當攝心切念，先至誠懇切，攝耳諦聽，無論出聲或默念，皆須念從心起，聲從口出，音從耳入，心口念得清清楚楚，耳根聽得明明白白，如是攝心，妄念自息。如或末息，即用十念記數法，從一句至十句止，又從一句至十句念，不可二十三十。若難十句直記，或分兩氣，從一至五、六至十。若仍費力，當從一至三、四至六、七至十，作三氣念。惟憑心記，不可掐珠，則全心力，施於一聲佛號，妄念無從著腳，一心不亂，久當自得。不但去妄，最能養神，隨快隨慢，了無滯礙，行住坐臥，皆無不宜，較彼掐珠記數者，利益天殊。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七）、靜坐念
    <span lang="EN-US">
     ：若靜坐時，先以左足押右股，後以右足押左股，令兩足掌仰於二股之上，名跏趺坐。手亦右押左，兩掌向上，大指相接，安於臍下跏趺上，名彌陀手印，亦名法界定印，能除一切妄想。如年老骨硬，半跏或端坐亦可，只要身體端正，不動不搖，合眼閉口，舌向上顎，想己身在圓光中，默觀鼻端，想出入息，每一息默念一聲。方便調息，不緩不急，隨其呼吸，心息相依，行住坐臥，皆可行之，常自密持，勿令間斷，此寶王隨息法門也，攝心既久，息念兩忘，即此身心與虛空等，久久純熟，心眼開通，三昧忽爾現前，即是唯心淨土。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八）、睡眠念
    <span lang="EN-US">
     ：若睡眠時，宜右側臥，右手枕頭，左手安左股上，名吉祥臥。觀想己身合掌跪在佛前，恭敬默念。不可出聲，一則不恭，二則傷氣。床頭如有時鐘，借以助念更妙。縱令昏昧，繫念而寢，覺即續之。一生睡眠，耗去光陰大半，如此攝心念佛，是廢時利用，功效最大，必於夢中得見彼佛，夢之不已，三昧成焉，面睹玉毫，親蒙授記，萬無一失也。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九）、追頂念
    <span lang="EN-US">
     ：若要一心不亂時，即執持四字佛名，一句頂一句，一聲追一聲，不可高聲傷氣，或逼氣動火：不可默努傷血，或輕鬆養識，沉靜墮昏。亦非窮年累月寬念得來，或念到老死才著緊成功。只在健時猛念一日，極力追頂，無少憩息，猛之又猛，情識一斷，便無心可亂，即名為一心不亂也。若一日不成，將養一日再念，或連念二日，消停再念。或連念三日四日以至七日、一七不成，調養精神，七之再七，以必得一心不亂為期耳。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十）、臨終念
    <span lang="EN-US">
     ：一句佛號，朝念暮念，行念坐念，乃至終日終年念念不休者，無非為熟此臨終之一念而已。因此一念，所係甚重，牽魂引魄，造命生身，莫不由此，念善上天堂，念惡下地獄，念魔便成魔，念佛便成佛。若非平時常念多念，熏習熟利，及臨終時，早已忘失念佛之正念，仍隨多生習熟之善惡等念而去矣！輪迴六道！危哉危哉！佛說：「人積善行，死無惡念，如樹西傾，倒必隨西。」故平時念佛，要作臨終時想，不得貪生怕死。當念此身即非我有，遑論親屬財產。前路茫茫，歸宿何方？惟有一心歸命極樂世界阿彌陀佛，始是安身立命之處。時時如此存心，萬緣自能放下，一念自然提起，何患淨業之不成耶？才有疾病，便念無常，一心念佛，期生淨土。於此身命世界及一切事務，慎勿思念貪戀，偶一念及，但急念佛，只此一念，更無異念，決定往生。命若未盡，自得安寧，當存自存，當死須死，但求往生，切勿疑慮，百劫千生，在此一舉，努力直往，更勿猶豫！須知平生不知念佛，甚至作諸惡業，應墮惡道，如張善和等五逆：（一、出佛身血。二、破和合僧。三、殺阿羅漢。四、殺父。五、殺母。）十惡：（殺生、偷盜、邪淫、妄言、綺語、兩舌、惡口、貪欲、瞋恨、邪見。）臨終地獄相現，遇善知識教以念佛，至心具足十念，乃至未滿十聲稱南無阿彌陀佛者，除八十億劫生死重罪，即見化佛接引，往生極樂，況無逆惡等罪，一向念佛者耶？但此係宿種今熟，否則，恐為業障所牽，善友難值，病苦所逼，正念難成，十念雖易，實難倖致。當趁身強健，勇猛精進，早備淨土資糧，以免臨時自誤。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="333399">
     乙
     <span>
     </span>
     助行
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    觀經云
    <span lang="EN-US">
     ：「欲生彼國，當修三福：一者、孝養父母，奉事師長，慈心不殺，修十善業。二者、受持三歸，具足眾戒，不犯威儀。三者、發菩提心，深信因果，讀誦大乘，勸進行者。如此三事，名為淨業。」幽溪大師云：助行有二：一、世間之行，如孝順父母，行世仁慈，慈心不殺，具諸戒律，一切利益之事，若能回向西方，無非助道之行。二、出世之行，如六度萬行種種功德，讀誦大乘，修諸懺法，亦須以回向心而助修之，無非淨土行也。更有一微妙助行，當歷緣境，處處用心，如見眷屬，當作西方法眷想，以淨土法門而開導之，令輕愛以一其念，永作將來無生眷屬。若生恩愛時，當念淨土眷屬，無有情愛，何當得生淨土，遠離此愛。若生瞋恚時，當念淨土眷屬，無有觸惱，何當往生淨土，得離此瞋。若受苦時，當念淨土無有眾苦，但受諸樂。若受樂時，當念淨土之樂，無央無待。凡歷境緣，皆以此意而推廣之，則一切時處無非淨土之助行也。王龍舒云：「或為世間一切利益，不拘大小多少，若止以一錢或一杯水與人，亦必起念云：『以此善緣回向願生西方。』常使一念不斷，念念在彼，必上品生。」故普勸念佛，還要隨緣廣修眾善，以為助行，皆應回向西方，成就念佛功德。如順水行船，更加帆櫓，其到岸也，不更快乎？但不可別求人天福報，致失往生大利。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （一）、孝養父母
    <span lang="EN-US">
     ：念佛為諸法之要，孝養為百行之先，有親在堂，如佛在世，當服勞奉養以安之，或立身行道以顯之，並早勸念佛，俾生極樂，若父母亡日，當課佛三年，或一週歲，或七七日，求佛接引，已往生者，增高品位。並願往生聞法後，度盡歷劫父母，同生極樂，以報親恩。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （二）、奉事師長：父母生育我之形骸，師長長養我之慧命，若無世間師長，則不知禮義，同於異類。若無出世師長，則不解佛法，永沈苦海，皆恩之極重而難報者。當歸依僧，依僧為師，不再歸依異教外道徒眾。常以飲食、衣服、臥具、湯藥、四事供養，竭力奉事，依教奉行，並勸念佛，以報師恩。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （三）、敦倫盡分
    <span lang="EN-US">
     ：對於家庭社會，當盡誼盡分，如父慈子孝，兄友弟恭，夫和妻順，主仁僕忠，朋友互助，並普勸念佛，以敦倫常。宗族鄉黨，鄰里姻親，相接以禮，相與以恩，若在朝則赤心為國，為官則仁慈利民，為長則善以安眾，為下則勤以事上；或教導愚蒙，或扶助孤弱，或急濟貧，或止惡勸善，或解怨釋結，無不恪盡己分。並普勸念佛，以報眾恩。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （四）、戒惡行善
    <span lang="EN-US">
     ：殺生、偷盜、邪淫，為身三業。妄言、綺語、兩舌、惡口、為口四業。貪欲、瞋恨、邪見、為意三業。總為十戒，能持而不犯為十善，為純白業，必生天堂。若犯而不持為十惡，為純黑業，必墮地獄。僅持前四戒，加不飲酒為五戒，亦常不失人身。若不能持五戒，必先戒殺，及戒惡口，亦為雜業，不墮地獄畜生。念佛者不在此限。全持十戒，而又諸惡莫作，眾善奉行，必上品生。僅持五戒，而又隨力行一切善事，亦不失中品生。只持殺戒，而又常存念佛行善之心，當不失下品生矣！
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （五）、供養三寶
    <span lang="EN-US">
     ：文殊菩薩告五會四祖云：「諸修行門，無過念佛，供養三寶，福慧雙修，此二門最為徑要」。應各盡可能，掃靜室一間，供西方三聖像：阿彌陀佛及觀世音菩薩，大勢至菩薩各一尊，阿彌陀經一卷，每日燒清香一爐，換淨水一碗，夜燃明燈一盞。視佛經像及諸菩薩，皆同真佛，早晚朝參，出入問訊，翹勤五體，必誠必敬。一飲一食，必先供養，舉目動口，無不是佛。或獻花懸旛，建塔修寺，印經造像，齋僧布施，種種三寶上崇奉，當盡力之所能，以報佛恩。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （六）、懺悔業障
    <span lang="EN-US">
     ：普賢菩薩尚有懺悔之願，何況我等凡夫，無量劫來，身口意業，所造已深，能為種種障礙，故名業障。今於佛前，翹勤五體，披瀝一心，投誠懺悔：我及眾生，過去所作黑業，殺盜淫妄等，無量無邊。現世所有生老病死種種苦業，煩惱業，舉手下足業，起心動口業，一切微細不可稱量業，願悉消滅。一切惡法，即今便止，盡未來世，永不相續。每日早晚課禮拜或回向時，若能如是真實懺悔，即業障消除，身心清淨，淨業易成，往生可必。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （七）、吃素持齋
    <span lang="EN-US">
     ：在家念佛，當吃長素，如或不能，當持六齋或十齋。農曆初八、十四、十五、廿三、廿九、三十日為六齋；加初一、十八、廿四、廿八日為十齋，月小儘先一日持之。又正、五、九為三齋月，宜持長素，作諸功德，由漸減以至永斷。雖未斷葷，宜食三淨肉，切戒家中殺生。並為所食肉之眾生，念佛回向，資薦往生，以釋怨而減罪。齋者：不食肉、不飲酒、不淫欲、不食五辛。三淨肉：謂不見殺、不聞殺、不疑為己殺。加自死、鳥殘、為五淨肉。此隨緣消舊業，更不造新殃，免為往生障緣也。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （八）、滅情斷愛
    <span lang="EN-US">
     ：情不減不出輪迴，愛不斷不生淨土，蓋以情愛重濁，故下降耳。情有喜怒、好惡、嗜欲等，養情為惡，縱情為賊，折情為善，滅情為聖。甘其飲食，美其衣服，大其居處，若此之類，是謂養情。飲食若流，衣服盡飾，居處無厭，若此之類，是謂縱情。犯之不校，觸之不怒，傷之不怨，是謂折情。犯之觸之傷之如空，反生憐憫愚癡之心，是謂滅情。悟此理，則心地常淨，如在淨土矣。愛有夫妻、兒孫、功名、財產、文藝、寶玩等，有一愛存於懷，臨終為此愛所牽，依舊輪迴，是愛為生死根株，須知緣盡則散，各不相識，歷劫六親，而今安在？功名財物，死不帶去，王賊水火，轉眼皆空，一切如夢，何愛之有？要在愛根上念念斬斷，則念念是了生死時也。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （九）、普勸修持
    <span lang="EN-US">
     ：勸人念佛求生西方，即成就眾生作佛，為法施之大者，因我有生死，我求了脫，一切眾生皆在生死，皆應了脫。彼等與我本同一體，皆是多生父母，未來諸佛，若不普勸修持，惟求自利，則於理有虧，心有未安。況大心不發，外不能感通諸佛，內不能契合本性，上不能圓成佛道，下不能廣利群生。無始恩愛，何以解脫？無始冤愆，何以解釋？積劫善根，難以成熟，隨所修行，多諸障緣，縱有所成，終墮偏小，故須稱性發大菩提心也。大慈菩薩勸修西方偈云：「能勸二人修，比自己精進，勸至十餘人，福德已無量。如勸百與千，名為真菩薩，又能過萬數，即是阿彌陀。」非徒於人類普勸念佛，凡一切禽獸蟲魚之類，見之，皆為念佛數聲，發願盡度，普結淨緣。如是善念純熟，必上品生。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    （十）、錄音助念
    <span lang="EN-US">
     ：凡人臨命終時，眾若畢集，非三昧久證，不易得力。況眷屬不諳利害，每以世情破壞正念，功敗垂成，追悔莫及。若當此時，得人善巧開導安慰，令生正信，輪流換班念佛，以助淨念，使耳聞佛名，心緣佛境，一心正念，即可感佛接引往生西方。切戒搬動哭泣，致生瞋恨或情愛，貽誤往生大事，一髮千鈞，要緊之極。須知肯助人淨念往生，亦得人助念之報，實為自利，不徒利人而已。但念佛工夫深淺不同，難皆預知時至，若病重時長，請人助念，難於持久，直待臨終時方請助念，又恐耽誤。且屋小或住醫院，不便助念，或住鄉村，念佛人少，家屬助念，亦或少或無，因緣難遇。惟有用錄音機（或念佛機）助念（幫助提起正念）較為方便，可日夜續放，不使間斷，既持久，又省力。如遇重病，即於床前常作助念往生之演習，以免臨時手忙腳亂也。往生時，須俟氣斷八小時後，始能搬動哭泣，沐浴大殮，四十八小時或七日後，始能火葬或土葬。普勸多提倡，普遍推行，實為保護及成就行人往生之方便中最方便。如輾轉流通，俾普天之下，咸知其益，各皆依行，則所有亡人，皆能神超淨域，永斷生死，不僅吾一人之生死可了，漸至所有眾生之生死，皆可由此而了，其福德誠不可思議也。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <font color="333399">
     <a name="a06">
     </a>
     第六
     <span>
     </span>
     念佛儀式簡而易行
    </font>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    早晚功課，為正行中之常行，儀式繁簡，可因人制宜。如初機淺識，由簡易入
    <span lang="EN-US">
     ；公冗私忙者，亦以簡而易行，若必強同，非普勸修持也，茲舉三例，由簡而繁，各隨己意，擇一行持。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     一、晨朝十念法
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    每日清晨服飾後，面西正立，合掌連聲念「阿彌陀佛」，盡一口氣為一念，如是十氣，名為十念。隨氣長短，不限佛數，惟長惟久，氣極為度。佛聲不高不低，不緩不急，調停得中。如此十氣，連屬不斷，意在令心不散，專精為功。名為十念者，顯是藉氣束心也。念畢，發願回向云
    <span lang="EN-US">
     ：「願同念佛人，共生極樂國，見佛了生死，如佛度一切。」願已問訊作揖而退。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    為官不妨公務，為士不妨修讀，商賈不妨販賣，農工不妨耕作，凡一切所為，皆不相妨，但盡此一身，不得一日暫廢，至誠如此，無不往生。雖品位不高，但預末品，即入聖流，是費時少而收效宏，用力小而成功大，終日雖忙，豈無片刻之暇，何不挪一茶之頃，而為萬劫不壞之資乎
    <span lang="EN-US">
     ？惟須隨氣長短，不可強使多念，強則傷氣。只可十念，不可二十三十，多亦傷氣，如漸能多念，可加每晚十念，或忙裡偷閒，有暇即念，或作務時念佛無間，生品必高。或改用下一種念佛儀式：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     二、簡易念佛儀
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    每日早晚，向西正立，合掌問訊，或焚香頂禮三拜，至誠懇切念
    <span lang="EN-US">
     ：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無西方極樂世界大慈大悲阿彌陀佛（三聲）
   </p>
   <p class="MsoPlainText" style="text-indent:24.0pt;">
    阿彌陀佛（百聲或千聲萬聲）
   </p>
   <p class="MsoPlainText" style="text-indent:24.0pt;">
    南無觀世音菩薩（三聲）
   </p>
   <p class="MsoPlainText" style="text-indent:24.0pt;">
    南無大勢至菩薩（三聲）
   </p>
   <p class="MsoPlainText" style="text-indent:24.0pt;">
    南無清淨大海眾菩薩（三聲）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    念畢、再念大慈菩薩讚佛懺罪回向發願全偈一遍
    <span lang="EN-US">
     ：
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    十方三世佛，阿彌陀第一，九品度眾生，威德無窮極。我今大歸依，懺悔三業罪，凡有諸福善，至心用回向。願同念佛人，感應隨時現，臨終西方境，分明在目前，見聞皆精進，共生極樂國，見佛了生死，如佛度一切。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    問訊或頂禮三拜而退。此偈有大威力，能滅一切罪，長養一切福。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    每日如是，必中品生。如教人念此偈，得大福報。如家中供有佛像，須對佛禮念。初少定數，隨後漸增，但須持之以恆，不可或作或輟，忽多忽少。記數須用數珠，或用香，或用鐘錶記時亦可。最忌視為具文，心求速了，但具形式，難得實效。待其漸入漸深，如食肴知味，則日用云為，自能拳拳服膺，惟佛是念，非限於晨朝十念或百聲千聲以為定規也。
   </p>
   <p class="MsoPlainText" style="text-indent:24.0pt;">
    <span lang="EN-US" style='font-family:"Times New Roman";
"Courier New"'>
    </span>
   </p>
   <p class="MsoPlainText" style="text-indent:24.0pt;">
    <span style="color:#333399">
     三、通行早晚課
     <span lang="EN-US">
     </span>
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    一、供養
    <span lang="EN-US">
     ：佛前供香、花、燈、果、水等，倘力不足，上香三枝，供水一杯，燈花聽便，隨力而為。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    二、禮拜
    <span lang="EN-US">
     ：一心頂禮
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無本師釋迦牟尼佛「三稱三拜」，每拜下懺悔云：
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    我昔所造諸惡業，皆由無始貪瞋痴，
   </p>
   <p class="MsoPlainText" style="text-indent:24.0pt;">
    從身語意之所生，一切我今皆懺悔。
   </p>
   <p class="MsoPlainText" style="text-indent:24.0pt;">
    南無西方極樂世界大慈大悲接引導師阿彌陀佛（三稱三拜）
   </p>
   <p class="MsoPlainText" style="text-indent:24.0pt;">
    每拜下發願云
    <span lang="EN-US">
     ：為求往生成佛度生歸命禮。
    </span>
   </p>
   <p class="MsoPlainText" style="text-indent:24.0pt;">
    南無西方極樂世界大慈大悲觀世音菩薩摩訶薩（同前）
   </p>
   <p class="MsoPlainText" style="text-indent:24.0pt;">
    南無西方極樂世界大慈大悲大勢至菩薩摩訶薩（同前）
   </p>
   <p class="MsoPlainText" style="text-indent:24.0pt;">
    南無西方極樂世界大慈大悲清淨大海眾菩薩摩訶薩（同前）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    三、念誦（坐立均可）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    南無蓮池海會佛菩薩（三稱）
   </p>
   <p class="MsoPlainText" style="text-indent:24.0pt;">
    佛說阿彌陀經（一遍）
   </p>
   <p class="MsoPlainText" style="text-indent:24.0pt;">
    拔一切業障根本得生淨土陀羅尼（即往生咒遍接念讚佛偈一遍）
   </p>
   <p class="MsoPlainText" style="text-indent:24.0pt;">
    阿彌陀佛身金色，相好光明無等倫，白毫宛轉五須彌，紺目澄清四大海。光中化佛無數億，化菩薩眾亦無邊，四十八願度眾生，九品咸令登彼岸。
   </p>
   <p class="MsoPlainText" style="text-indent:24.0pt;">
    南無西方極樂世界大慈大悲阿彌陀佛（一聲）
   </p>
   <p class="MsoPlainText" style="text-indent:24.0pt;">
    南無阿彌陀佛（坐念或繞念數百聲或數千聲）
   </p>
   <p class="MsoPlainText" style="text-indent:24.0pt;">
    阿彌陀佛（坐念或止靜默念百聲千聲）
   </p>
   <p class="MsoPlainText" style="text-indent:24.0pt;">
    南無觀世音菩薩（以下均跪念各三稱）。
   </p>
   <p class="MsoPlainText" style="text-indent:24.0pt;">
    南無大勢至菩薩
   </p>
   <p class="MsoPlainText" style="text-indent:24.0pt;">
    南無清淨大海眾菩薩
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    四、回向
    <span>
    </span>
    跪念慈雲懺主發願回向文一遍
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    我弟子某甲，一心歸命極樂世界阿彌陀佛
    <span lang="EN-US">
     ；願以淨光照我，慈誓攝我，我今正念，稱如來名，為菩提道，求生淨土。佛昔本誓：若有眾生，欲生我國，至心信樂，及至十念，若不生者，不取正覺。以此念佛因緣，得入如來大誓海中，承佛慈力，眾罪消滅，善根增長。若臨命終，自知時至，身無病苦，心不貪戀，意不顛倒，如入禪定。佛及聖眾，手執金臺，來迎接我，於一念頃，生極樂國。華開見佛，即聞佛乘，頓開佛慧，廣度眾生，滿菩提願。十方三世一切佛，一切菩薩摩訶薩。摩訶般若波羅蜜。（起立）
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    五、三歸依
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    自歸依佛，當願眾生，體解大道，發無上心。（一拜）
   </p>
   <p class="MsoPlainText" style="text-indent:24.0pt;">
    自歸依法，當願眾生，深入經藏，智慧如海。（一拜）
   </p>
   <p class="MsoPlainText" style="text-indent:24.0pt;">
    自歸依僧，當願眾生，統理大眾，一切無礙。（一拜）
   </p>
   <p class="MsoPlainText" style="text-indent:24.0pt;">
    （再三拜一問訊）
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    此非定規，可自由增減，如上香時加念香讚，回向改用蓮池大師回向發願文。課畢加「頂禮西天東土蓮宗歷代祖師暨歸依師三拜。」「代為累世父母、師長、歷劫怨親債主，及法界一切眾生，禮佛三拜，求生西方淨土阿彌陀佛。」或加念大悲咒一至七遍，觀音聖號百至千聲，祈求「千戈永息，國運昌隆，眾生安樂，世界和平，化娑婆世界為極樂世界。」或減禮拜為各一聲一拜，或共三拜。或減誦經咒，由讚佛偈直起。或回向減用前偈，或減三歸依，隨各人閒忙而定。
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
   <p class="MsoPlainText" style="text-indent:24.0pt;">
    以上課儀，只宜先簡後繁，不可由繁而簡，一經選定以為早晚常課，決定無缺，如或因事失時，寧可遲睡早起，不可藉故間斷，必通宵有事，方可於次日對佛懺說補念。念佛之法，貴在行願真切，心意誠懇，無用莊嚴形跡，貪求熱鬧。在家居士，不必定穿緇衣，自可常服念佛。不必定敲魚鼓，自可寂默念佛。不必成群做會，自可閉門念佛。供奉邪師，不如孝順父母念佛。廣交魔友，不如獨身，清淨念佛。寄庫來生，不如現在作福念佛。無知妄談禪理，不如老實持戒念佛。學習外道文書，不如一字不識念佛。希求妖鬼靈通，不如正信因果念佛。若鳴鑼擊鼓，如唱如歌，翻成瀆慢，難獲實益，繞念須由東而南，自西至北，須繞有功德，不可逆繞，有罪過。回向須懇切至誠，依文發心，句句從心中發出，方符發願本旨。禮拜須各想其像，如佛與菩薩現身在此，受我禮拜，聽我念誦，專志如此，生品必高。至於平時念佛，不必照此儀式，但息想定慮，徐徐念去，要使聲合乎心，心隨乎聲，念久純熟，自得諸念澄清，心境絕照，證入念佛三昧，若餘年未盡，得以所證，為眾嚮導，報佛深思
    <span lang="EN-US">
     ！臨命終時，決定得生極樂，坐寶蓮華，登不退地，再返娑婆，廣度眾生，同生西方，滿菩提願。
    </span>
   </p>
   <p class="MsoPlainText" style="text-indent:24.0pt;">
    <span lang="EN-US">
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
