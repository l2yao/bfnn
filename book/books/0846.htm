
<html>
<head>
<meta http-equiv=Content-Type content="text/html; charset=Big5">
<title>勸發菩提心文</title>
<style>
<!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="book.css">
<style type="text/css">
<!--
.style1 {color: #FFFFFF}
.style2 {color: #F7F7F7}
-->
</style>
</head>
<body lang=ZH-TW background="textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>勸發菩提心文<span
lang=EN-US></span></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>省庵大師著</span></p>
  <p class=MsoPlainText align=center style='text-align:center'>&nbsp;</p>
   <p class=MsoPlainText style='text-indent:30.0pt; font-weight: bold;'>甲一、序分</p>
   <p class=MsoPlainText style='text-indent:24.0pt; font-weight: bold;'>&nbsp; </p>
   <p class=MsoPlainText style='text-indent:120.0pt;'>┌乙一、總標心願為修行之先容</p>
   <p class=MsoPlainText style='text-indent:24.0pt; '>甲一、緒論─序分│</p>
   <p class=MsoPlainText style='text-indent:120.0pt; '>└乙二、別辨心願為立行之標準</p>
   <p class=MsoPlainText style='text-indent:120.0pt; '>&nbsp;</p>
   <p class=MsoPlainText style='text-indent:36.0pt; font-weight: bold;'>乙一、總標心願為修行之先容</p>
   <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>不肖、愚下凡夫僧 實賢，泣血稽顙，哀告現前大眾，及當世淨信男女等，惟願慈悲，少加聽察。嘗聞入道要門，發心為首；修行急務，立願居先。願立，則眾生可度；心發，則佛道堪成。苟不發廣大心，立堅固願；則縱經塵劫，依然還在輪迴；雖有修行，總是徒勞辛苦。故華嚴經云：『忘失菩提心，修諸善法，是名魔業』。忘失尚爾，況未發乎？故知欲學如來乘，必先具發菩薩願，不可緩也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>乙二、別辨心願為立行之標準</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>然心願差別，其相乃多；若不指陳，如何趨向？今為大眾略而言之。相有其八，所謂邪、正、真、偽、大、小、偏、圓是也。云何名為邪、正、真、偽、大、小、偏、圓耶？世有行人，一向修行，不究自心，但知外務：或求利養，或好名聞，或貪現世欲樂，或望未來果報。如是發心，名之為「邪」。既不求利養名聞，又不貪欲樂果報；唯為生死，為菩提。如是發心，名之為「正」。念念上求佛道，心心下化眾生。聞佛道長遠，不生退怯；觀眾生難度，不生厭倦。如登萬仞之山，必窮其頂；如上九層之塔，必造其顛。如是發心，名之為「真」。有罪不懺，有過不除，內濁外清，始勤終怠。雖有好心，多為名利之所夾雜；雖有善法，復為罪業之所染污。如是發心，名之為「偽」。眾生界盡，我願方盡；菩提道成，我願方成。如是發心，名之為「大」。觀三界如牢獄，視生死如怨家。但期自度，不欲度人。如是發心，名之為「小」。若於心外，見有眾生，及以佛道，願度願成；功勛不忘，知見不泯。如是發心，名之為「偏」。若知自性是眾生，故願度脫；自性是佛道，故願成就。不見一法，離心別有；以虛空之心，發虛空之願，行虛空之行，證虛空之果，亦無虛空之相可得。如是發心，名之為「圓」。知此八種差別，則知審察；知審察，則知去取；知去取，則可發心。云何審察？謂我所發心，於此八中，為邪、為正？為真、為偽？為大、為小？為偏、為圓？云何去取？所謂去邪、去偽、去小、去偏，取正、取真、取大、取圓。如此發心，方得名為真正發菩提心也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:30.0pt; font-weight: bold;'>甲二、本論─正宗分</p>
  <p class=MsoPlainText style='text-indent:30.0pt;'>&nbsp;</p>
  <p class=MsoPlainText style='text-indent:132.0pt;'>┌乙一、總標發心因緣</p>
  <p class=MsoPlainText style='text-indent:24.0pt; '>甲二、本論─正宗分│</p>
  <p class=MsoPlainText style='text-indent:132.0pt; '>└乙二、別釋發心正義</p>
  <p class=MsoPlainText style='text-indent:30.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>乙一、總標發心因緣</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此菩提心，諸善中王；必有因緣，方得發起。今言因緣，略有十種。何等為十？一者念佛重恩故。二者念父母恩故。三者念師長恩故。四者念施主恩故。五者念眾生恩故。六者念生死苦故。七者尊重己靈故。八者懺悔業障故。九者求生淨土故。十者為念正法得久住故。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:36.0pt; font-weight: bold;'>乙二、別釋發心正義</p>
  <p class=MsoPlainText style='text-indent:36.0pt; font-weight: bold;'>&nbsp;</p>
  <p class=MsoPlainText style='text-indent:36.0pt;'>┌丙一、念佛重恩</p>
  <p class=MsoPlainText style='text-indent:36.0pt;'>│丙二、念父母恩</p>
  <p class=MsoPlainText style='text-indent:24.0pt;'>乙│丙三、念師長恩</p>
  <p class=MsoPlainText style='text-indent:24.0pt;'>二│丙四、念施主恩</p>
  <p class=MsoPlainText style='text-indent:24.0pt;'>、│丙五、念眾生恩</p>
  <p class=MsoPlainText style='text-indent:24.0pt;'>別│<span class="style1">______________</span>┌丁一、地獄苦
  <p class=MsoPlainText style='text-indent:24.0pt;'>釋│丙六、念生死苦┤丁二、畜生苦</p>
  <p class=MsoPlainText style='text-indent:24.0pt;'>發│<span class="style2">______________</span>└丁三、生死苦</p>
  <p class=MsoPlainText style='text-indent:24.0pt;'>心│丙七、尊重己靈</p>
  <p class=MsoPlainText style='text-indent:24.0pt;'>正│丙八、懺悔業障</p>
  <p class=MsoPlainText style='text-indent:24.0pt;'>義│丙九、求生淨土</p>
  <p class=MsoPlainText style='text-indent:36.0pt;'>│<span class="style1">________________</span>┌丁一、痛念正法難遇</p>
  <p class=MsoPlainText style='text-indent:36.0pt;'>└丙十、念正法久住┤</p>
  <p class=MsoPlainText style='text-indent:144.0pt;'>└丁二、正明必須發心 </p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丙一、念佛重恩</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>云何念佛重恩？謂我釋迦如來最初發心，為我等故，行菩薩道，經無量劫，備受諸苦。我造業時，佛則哀憐，方便教化；而我愚癡，不知信受。我墮地獄，佛復悲痛，欲代我苦；而我業重，不能救拔。我生人道，佛以方便，令種善根，世世生生，隨逐於我，心無暫捨。佛初出世，我尚沈淪；今得人身，佛已滅度。何罪而生末法？何福而預出家？何障而不見金身？何幸而躬逢舍利？如是思惟，向使不種善根，何以得聞佛法？不聞佛法，焉知常受佛恩？此恩此德，丘山難喻。自非發廣大心，行菩薩道，建立佛法，救度眾生；縱使粉身碎骨，豈能酬答？是為發菩提心第一因緣也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'><span lang=EN-US>丙二、念父母恩</span></p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>云何念父母恩？哀哀父母，生我劬勞。十月三年，懷胎乳哺；推乾去濕，嚥苦吐甘，才得成人。指望紹繼門風，供承祭祀。今我等既已出家，濫稱釋子，忝號沙門。甘旨不供，祭掃不給。生不能養其口體，死不能導其神靈。於世間則為大損，於出世又無實益。兩途既失，重罪難逃。如是思惟，惟有百劫千生，常行佛道；十方三世，普度眾生。則不惟一生父母，生生父母，俱蒙拔濟；不惟一人父母，人人父母，盡可超升。是為發菩提心第二因緣也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丙三、念師長恩</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>云何念師長恩？父母雖能生育我身，若無世間師長，則不知禮義；若無出世師長，則不解佛法。不知禮義，則同於異類；不解佛法，則何異俗人？今我等粗知禮義，略解佛法，袈裟被體，戒品沾身。此之重恩，從師長得。若求小果，僅能自利；今為大乘，普願利人，則世出世間二種師長，俱蒙利益。是為發菩提心第三因緣也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丙四、念施主恩</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>云何念施主恩？謂我等今者，日用所資，並非己有。二時粥飯，四季衣裳，疾病所需，身口所費，此皆出自他力，將為我用。彼則竭力躬耕，尚難餬口；我則安坐受食，猶不稱心。彼則紡織不已，猶自艱難；我則安服有餘，甯知愛惜？彼則蓽門蓬戶，擾攘終身；我則廣宇閒庭，悠游卒歲。以彼勞而供我逸，於心安乎？將他利而潤己身，於理順乎？自非悲智雙運，福慧二嚴，檀信沾恩，眾生受賜，則粒米寸絲，酬償有分，惡報難逃。是為發菩提心第四因緣也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丙五、念眾生恩</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>云何念眾生恩？謂我與眾生，從曠劫來，世世生生，互為父母，彼此有恩。今雖隔世昏迷，互不相識；以理推之，豈無報效？今之披毛帶角，安知非昔為其子乎？今之蝡動蜎飛，安知不曾為我父乎？每見幼離父母，長而容貌都忘；何況宿世親緣，今則張王難記。彼其號呼於地獄之下，宛轉於餓鬼之中，苦痛誰知？饑虛安訴？我雖不見不聞，彼必求拯求濟。非經不能陳此事，非佛不能道此言。彼邪見人，何足以知此？是故菩薩觀於螻蟻，皆是過去父母，未來諸佛；常思利益，念報其恩。是為發菩提心第五因緣也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'> 丙六、念生死苦</p>
  <p class=MsoPlainText style='text-indent:36.0pt; font-weight: bold;'>&nbsp;</p>
  <p class=MsoPlainText style='text-indent:114.0pt;'> ┌丁一、地獄苦</p>
  <p class=MsoPlainText style='text-indent:30.0pt;'>丙六、念生死苦┤丁二、畜生苦</p>
  <p class=MsoPlainText style='text-indent:114.0pt;'><span lang=EN-US>└丁三、生死苦</span></p>
  <p class=MsoPlainText style='text-indent:114.0pt;'>&nbsp;</p>
  <p class=MsoPlainText style='text-indent:24.0pt;'>云何念生死苦？謂我與眾生，從曠劫來，常在生死，未得解脫。人間天上，此界他方，出沒萬端，升沈片刻。俄焉而天，俄焉而人，俄焉而地獄、畜生、餓鬼。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丁一、地獄苦</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>黑門朝出而暮還，鐵窟暫離而又入。登刀山也，則舉體無完膚；攀劍樹也，則方寸皆割裂。熱鐵不除饑，吞之則肝腸盡爛；烊銅難療渴，飲之則骨肉都糜。利鋸解之，則斷而復續；巧風吹之，則死已還生。猛火城中，忍聽叫嗥之慘；煎熬盤堙A但聞苦痛之聲。冰凍始凝，則狀似青蓮[蕊/木]結；血肉既裂，則身如紅藕華開。一夜死生，地下每經萬遍；一朝苦痛，人間已過百年。頻煩獄卒疲勞，誰信閻翁教誡？受時知苦，雖悔恨以何追？脫已還忘，其作業也如故！</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丁二、畜生苦</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>鞭驢出血，誰知吾母之悲？牽豕就屠，焉識乃翁之痛？食其子而不知，文王尚爾；啖其親而未識，凡類皆然！當年恩愛，今作怨家；昔日寇仇，今成骨肉。昔為母而今為婦，舊是翁而新作夫。宿命知之，則可羞可恥；天眼視之，則可笑可憐。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丁三、生死苦</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>糞穢叢中，十月包藏難過；膿血道堙A一時倒下可憐。少也何知，東西莫辨；長而有識，貪欲便生。須臾而老病相尋，迅速而無常又至。風火交煎，神識於中潰亂；精血既竭，皮肉自外乾枯。無一毛而不被鍼鑽，有一竅而皆從刀割。龜之將烹，其脫殼也猶易；神之欲謝，其去體也倍難。心無常主，類商賈而處處奔馳；身無定形，似房屋而頻頻遷徙。大千塵點，難窮往返之身；四海波濤，孰計別離之淚？峨峨積骨，過彼崇山；莽莽橫屍，多於大地！向使不聞佛語，此事誰見誰聞？未睹佛經，此理焉知焉覺？其或依前貪戀，仍舊癡迷；祇恐萬劫千生，一錯百錯。人身難得而易失，良時易往而難追。道路冥冥，別離長久；三途惡報，還自受之。痛不可言，誰當相代？興言及此，能不寒心？是故宜應斷生死流，出愛欲海；自他兼濟，彼岸同登。曠劫殊勛，在此一舉。是為發菩提心第六因緣也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丙七、尊重己靈</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>云何尊重己靈？謂我現前一心，直下與釋迦如來無二無別。云何世尊無量劫來，早成正覺，而我等昏迷顛倒，尚做凡夫？又，佛世尊則具有無量神通智慧，功德莊嚴；而我等則但有無量業繫煩惱，生死纏縛。心性是一，迷悟天淵。靜言思之，豈不可恥？譬如無價寶珠，沒在淤泥；視同瓦礫，不加愛重。是故宜應以無量善法，對治煩惱。修德有功，則性德方顯。如珠被濯，懸在高幢，洞達光明，映蔽一切。可謂不孤佛化，不負己靈。是為發菩提心第七因緣也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丙八、懺悔業障</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>云何懺悔業障？經言：犯一吉羅，如四天王壽五百歲，墮泥犁中。吉羅小罪，尚獲此報；何況重罪，其報難言！今我等日用之中，一舉一動，恆違戒律；一餐一水，頻犯尸羅。一日所犯，亦應無量；何況終身歷劫，所起之罪，更不可言矣！且以五戒言之，十人九犯，少露多藏。五戒名為優婆塞戒，尚不具足；何況沙彌、比丘、菩薩等戒，又不必言矣。問其名，則曰我比丘也；問其實，則尚不足為優婆塞也。豈不可愧哉！當知佛戒不受則已，受則不可毀犯；不犯則已，犯則終必墮落。若非自愍愍他，自傷傷他，身口併切，聲淚俱下，普與眾生，求哀懺悔；則千生萬劫，惡報難逃。是為發菩提心第八因緣也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:36.0pt; font-weight: bold;'>丙九、求生淨土</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>云何求生淨土？謂在此土修行，其進道也難；彼土往生，其成佛也易。易，故一生可致；難，故累劫未成。是以往聖前賢，人人趣向；千經萬論，處處指歸。末世修行，無越於此。然經稱少善不生，多福乃致。言多福，則莫若執持名號；言多善，則莫若發廣大心。是以暫持聖號，勝於布施百年；一發大心，超過修行歷劫。蓋念佛本期作佛；大心不發，則雖念奚為？發心原為修行；淨土不生，則雖發易退。是則下菩提種，耕以念佛之犁。道果自然增長；乘大願船，入於淨土之海，西方決定往生。是為發菩提心第九因緣也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:120.0pt;'>┌丁一、痛念正法難遇</p>
  <p class=MsoPlainText style='text-indent:24.0pt;'>丙十、令正法久住┤</p>
  <p class=MsoPlainText style='text-indent:120.0pt;'>└丁二、正明必須發心</p>
  <p class=MsoPlainText style='text-indent:120.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丁一、痛念正法難遇</p>
  <p class=MsoPlainText style='text-indent:120.0pt;'>&nbsp;</p>
  <p class=MsoPlainText style='text-indent:24.0pt;'>云何令正法久住？謂我世尊，無量劫來，為我等故，修菩提道，難行能行，難忍能忍，因圓果滿。遂致成佛。既成佛已，化緣周訖，入於涅槃。正法像法，皆已滅盡；僅存末法，有教無人。邪正不分，是非莫辨；競爭人我，盡逐利名。舉目滔滔，天下皆是。不知佛是何人？法是何義？僧是何名？衰殘至此，殆不忍言；每一思及，不覺淚下！</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>丁二、正明必須發心</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>我為佛子，不能報恩。內無益於己，外無益於人；生無益於時，死無益於後。天雖高，不能覆我；地雖厚，不能載我。極重罪人，非我而誰？由是痛不可忍，計無所出。頓忘鄙陋，忽發大心；雖不能挽回末運於此時，決當圖護持正法於來世。是故偕諸善友，同到道場；述為懺摩，建茲法會。發四十八之大願，願願度生；期百千劫之深心，心心作佛。從於今日，盡未來際......畢此一形，誓歸安養；既登九品，回入娑婆。俾得佛日重輝，法門再闡，僧海澄清於此界，人民被化於東方。劫運為之更延，正法得以久住。此則區區真實苦心。是為發菩提心第十因緣也。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:30.0pt; font-weight: bold;'>甲三、結論─流通分</p>
  <p class=MsoPlainText style='text-indent:30.0pt; font-weight: bold;'>&nbsp;</p>
  <p class=MsoPlainText style='text-indent:132.0pt;'>┌乙一、躬自反省</p>
  <p class=MsoPlainText style='text-indent:24.0pt;'>甲三、結論─流通分│乙二、普勸大眾</p>
  <p class=MsoPlainText style='text-indent:132.0pt;'>│乙三、苦樂相校</p>
  <p class=MsoPlainText style='text-indent:132.0pt;'>└乙四、至再叮嚀</p>
  <p class=MsoPlainText style='text-indent:132.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>乙一、躬自反省</p>
  <p class=MsoPlainText style='text-indent:132.0pt;'>&nbsp;</p>
  <p class=MsoPlainText style='text-indent:24.0pt;'>如是十緣備識，八法周知，則趣向有門，開發有地。相與得此人身，居於華夏；六根無恙，四大輕安；具有信心，幸無魔障。況今我等，又得出家，又受具戒，又遇道場，又聞佛法，又瞻舍利，又修懺法，又值善友，又具勝緣；不於今日發此大心，更待何日？</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>乙二、普勸大眾</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>惟願大眾，愍我愚誠，憐我苦志；同立此願，同發是心。未發者今發，已發者增長，已增長者，今令相續。勿畏難而退怯，勿視易而輕浮；勿欲速而不久長，勿懈怠而無勇猛。勿委靡而不振起，勿因循而更期待；勿因愚鈍而一向無心，勿以根淺而自鄙無分。譬諸種樹，種久則根淺而日深；又如磨刀，磨久則刀鈍而成利。豈可因淺勿種，任其自枯？因鈍弗磨，置之無用？</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>乙三、苦樂相校</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>又，若以修行為苦，則不知懈怠尤苦。修行則勤勞暫時，安樂永劫；懈怠則偷安一世，受苦多生。</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:36.0pt; font-weight: bold;'>乙四、至再叮嚀</p>
  <p class=MsoPlainText style='text-indent:24.0pt;'>&nbsp;</p>
  <p class=MsoPlainText style='text-indent:24.0pt;'>況乎以淨土為舟航，則何愁退轉？又得無生為忍力，則何慮艱難？當知地獄罪人，尚發菩提於往劫；豈可人倫佛子，不立大願於今生？無始昏迷，往者既不可諫；而今覺悟，將來猶尚可追。然迷而未悟，固可哀憐；苟知而不行，尤為痛惜。若懼地獄之苦，則精進自生；若念無常之速，則懈怠不起。又須以佛法為鞭策，菩友為提攜；造次弗離，終身依賴，則無退失之虞矣。勿言一念輕微，勿謂虛願無益；心真則事實，願廣則行深。虛空非大，心王為大；金剛非堅，願力最堅。大眾誠能不棄我語，則菩提眷屬，從此聯姻；蓮社宗盟，自今締好。所願同生淨土，同見彌陀，同化眾生，同成正覺。則安知未來三十二相，百福莊嚴，不從今日發心立願而始也。願與大眾共勉之。幸甚幸甚！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
