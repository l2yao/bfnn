<html>
 <head>
  <meta content="text/html; charset=utf-8" http-equiv="Content-Type"/>
  <title>
   地藏本願經講記（觀眾生業緣品第三）
  </title>
  <style>
   <!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
  </style>
  <link href="book.css" rel="stylesheet"/>
 </head>
 <body background="textbackground.jpg" bgcolor="#ffffff" class="Normal" lang="ZH-TW">
  <div class="book" style="layout-grid:18.0pt">
   <p align="center" class="MsoPlainText" style="text-align:center;">
    <b>
     <span style="font-size:36.0pt;font-family:標楷體;color:#FF6600">
      地藏本願經講記
     </span>
    </b>
   </p>
   <p align="center" class="MsoPlainText" style="text-align:center;">
    <b>
     <span style="font-size:36.0pt;font-family:
標楷體;color:#FF6600">
      （觀眾生業緣品第三）
      <span lang="EN-US">
      </span>
     </span>
    </b>
   </p>
   <p align="center" class="MsoPlainText" style="text-align:center;line-height:15.0pt">
    <span lang="EN-US">
    </span>
   </p>
   <p align="center" class="MsoPlainText" style="text-align:center;line-height:15.0pt">
    <span style="color:#003300">
     唐于闐國三藏沙門實叉難陀譯
    </span>
   </p>
   <p align="center" class="MsoPlainText" style="text-align:center;line-height:15.0pt">
    <span style="color:#003300">
     聖一老法師述
    </span>
   </p>
   <p align="center" class="MsoPlainText" style="text-align:center;line-height:15.0pt">
    <span lang="EN-US" style='font-family:"Times New Roman";color:#003300'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <span style="color:#333399">
     觀眾生業緣品第三
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    地藏經十三品，前二品是能化之主，此品是所化之機。地藏是能化，眾生是所化。眾生是個什麼東西呢？迷真起妄，故有眾生；不迷常覺，則無眾生。可知眾生無自性，從緣而生，如水成泡，機緣和合而有；色受想行識，五陰和合故有眾生，離陰無別生；眾生本來空，迷之則有，悟之則無。地藏知眾生本空之理，就發眾生度盡，方證菩提之願。此願是真實的，非空口講白話，無根據之願也。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    眾生迷理起惑，由惑造業，故有眾生。作十善業，則有天、人、阿修羅三善道之眾生；作十惡業，則有地獄、鬼、畜生三惡道之眾生。如是在六道之中，頭出頭沒，不能自出，受無量苦。所以諸佛菩薩，發願度眾生。莫作業，無業則無苦矣！今地藏觀眾生惡業之緣，而有地獄。此品勸眾生莫作業，業息則地獄自空。華嚴經云：『諸天子，汝等之業，不從東方來，止住於心。也不從南西北方、四維上下十方來，止住於心。但從顛倒生，無有住處，無我無我所，十方推求，悉不可得。天鼓一說，諸天子皆證無生法忍。』可知眾生之業，從緣而生，何曾有自性！所以要觀，觀則不可得矣！故曰觀眾生業緣品。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      爾時佛母摩耶夫人。恭敬合掌。問地藏菩薩言。聖者。閻浮眾生。造業差別。所受報應。其事云何。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    摩耶夫人是佛母，不但是釋迦母，賢劫千佛皆以摩耶為母。晉譯華嚴經，善財童子五十三參，摩耶夫人告曰：『我得大願智幻法門，得此法門故，為盧舍那如來母。』梵語「摩耶」，唐言大術，或云大幻。「爾時」者，地藏荷擔眾生，如來讚善之時。佛母摩耶，知地藏是幽冥教主，眾生死後多入幽冥，由教主教化，分配轉生六道，因此摩耶恭敬合掌，問地藏菩薩言：「聖者」，是尊稱之辭，無事不通，謂之聖。佛母自說：「我是閻浮提人，我想知閻浮眾生所造之業，差別如何，由業受報，所感之果，其事又如何？請大聖為說之。」
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      地藏答言。千萬世界。乃及國土。或有地獄。或無地獄。或有女人。或無女人。或有佛法。或無佛法。乃至聲聞。辟支佛。亦復如是。非但地獄罪報一等。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    地藏曰：「我分身遍滿十方世界，每一世界，有百億國土，有的國土有地獄，有的無；無十惡，就無。有的國土，有女人，有的無女人；無欲就無。有的有佛法，有的無；無佛出世就無。乃至聲聞、辟支佛，亦復如是。有的國土有三乘，則有聲聞、辟支佛；無三乘則無。非但地獄，罪報一等有無。」
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      摩耶夫人重白菩薩。且願聞於閻浮罪報所感惡趣。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    摩耶夫人曰：「我非不願聞十方國土之事，我是閻浮提人，且願聞閻浮眾生，作罪受報，所感地獄、惡趣之事，為如何耳！」
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      地藏答言。聖母。唯願聽受。我麤說之。佛母白言。願聖者說。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    「唯願聽受」者，寄聖母問，以勵眾生。「我只能略說，若廣說之，窮劫不盡。」聖母曰：「願聖者略說。」
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      爾時地藏菩薩白聖母言。南閣浮提罪報。名號如是。若有眾生。不孝父母。或至殺害。當墮無間地獄。千萬億劫。求出無期。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃地藏菩薩告摩耶佛母，閻浮眾生作如是等罪，墮地獄之文。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    嗚呼！吾人非從天生，亦非地長，父母辛辛苦苦，養大我們，豈可不孝而殺害乎！詩經曰：『哀哀父母，生我劬勞。』三年哺乳，十月懷胎。移乾就濕，咽苦吐甘，父母之恩，昊天罔極，終身難報，怎麼可以殺害。羔羊跪乳、烏鴉反哺，若不孝父母而殺害者，則人不如禽獸矣！古人云：『媛媛不孝軀，寸寸慈親血。烏烏正多情，百年空淚竭。』恩重經云：『人生在世，父母為親。非父不生，非母不育。』難報經云：『左肩持父，右肩持母，經歷千年，便利背上，猶不能報父母之恩。』何況殺乎！且為子盡孝，天理之常，人倫之本。梵網經云：『孝順父母師僧三寶。』法身，是師僧三寶之力生，所以孝順；色身，是父母所生，更應孝順。我們身上之骨，是父親之髓；我們身上之肉，是母親之血。所以昔日哪吒，拆骨還父、割肉還母。今日我們仗父母所生身體，去出家、去學道。若無父母所生之眼，怎樣看經；若無父母所生之耳，怎樣聞法；若無父母所生之鼻，怎樣嗅佛戒香；若無父母所生之口，怎樣誦經、宣揚佛法；若無父母所生之身，怎樣結跏趺坐、禮拜供養？所以我們的身體，整個是父母之遺體。子必肖父，女必肖母，源遠流長，人道存焉。所以在家孝順，出家更應孝順。在家孝順者，身體髮膚，受之父母，不敢損傷。父母在，不遠遊；遊必有方。揚名聲，顯父母，晨昏定省，孝而復敬。出家者，勤求佛道，廣度眾生，以報親恩。一子出家，九族超昇。目蓮救母、地藏發願、慧能鬻薪、虛雲朝山。蓮池大師云：『親得離塵垢，子道方成就。』
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    若人念孝，自然不作諸惡；為報親恩，自然眾善奉行。所以孝是眾善之本；不孝之罪，眾罪之根。背理殺害，宜乎其墮無間地獄，受千萬劫無間之苦，求出無期矣！
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      若有眾生。出佛身血。毀謗三寶。不敬尊經。亦當墮於無間地獄。千萬億劫。求出無期。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    閻浮眾生，內無智慧，外隨惡友，便起邪見。狂心熾盛，妄想害佛。佛是法王，害不得的，極其量，「出佛身血」而已。昔者提婆達多，起邪見，欲害佛，而自作佛；以大石擲佛，碎石傷佛足，指出血，火車來迎，生入地獄。今日邪見之人，破壞佛像者，擬同此罪。「毀謗三寶」者，三寶是苦海中慈航，迷途中指南針，導人出生死、登彼岸，正信也；而邪見之人，不究其真諦，皂白不分，便去毀謗——阻止人信佛、阻止人誦經、阻止人出家，惡見毀滅佛教，壞人天眼目，罪莫大焉！
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    「不敬尊經」者，自無慧眼，不識佛經能救眾苦、能脫生死、致人涅槃，而將佛經典，用火焚燒，或置不淨處，當廢物用，種種輕賤法寶。如是邪見惡人，臨命終時，罪業所牽，墮無間獄，受無間苦，求出無期。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      若有眾生。侵損常住。玷污僧尼。或伽藍內恣行淫欲。或殺或害。如是等輩。當墮無間地獄。千萬億劫。求出無期。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    千年「常住」，流水僧人。僧人去了一幫，又來一幫；而常住千年不動，不動產業，供十方僧用。若寺廟屋宇、田園、林地、聖跡、古物等，是常住所有，千年不動之物。有的惡人，侵佔常住屋宇、侵佔常住田園、侵佔常住土地，或損壞伽藍，使十方僧失去修行辦道之所。如佛在世，祇樹給孤獨園，僧人所居，如有人侵佔，或者損壞，皆屬此罪。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    「玷污僧尼」者，僧尼受佛戒，戒體清淨，依戒生定，依定發慧，便了生死。而喪心病狂無恥之徒，去破壞僧尼戒體，令其白璧蒙瑕，戒體有虧，再去修行則難矣！所以其罪甚大。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    又有無知惡人，在「伽藍內恣行淫欲」。梵語伽藍，此云眾園，乃僧眾修行，生長道芽聖果之處。云何而當淫坊用！諸天善神，能無瞋乎人！此人生則病狂而終，死後墮惡道，受無間苦矣！
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    甚至有的「在伽藍內殺生害命」，當屠場用。血污淨地、腥薰佛堂、逼僧遠離，如是等罪，當墮無間受苦，求出無期。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      若有眾生。偽作沙門。心非沙門」。破用常住。欺誑白衣。違背戒律。種種造惡。如是等輩。當墮無間地獄。千萬億劫。求出無期。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    前二條是在家人，破壞三寶，而墮地獄。後二條，乃出家人，自壞三寶，而墮地獄。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    沙門有四種：（一）勝道沙鬥：證聖果者，聖僧是也。（二）說道沙鬥：能弘揚如來三藏聖教者。（三）活道沙門：修諸善法，增長慧命者。（四）污道沙門：違背戒律，裨販如來者。此等賴佛圖生，身披袈裟，心染塵勞，常念世俗事，假名比丘；時時無理，破用常住三寶物；又去欺誑白衣，種種化緣，而飽私囊；撥無因果，假公濟私，欺聖騙神，不守戒律，造種種惡，敗壞僧門，自叛佛教。如是等輩，如水中出火，知法犯法，無人能救，死後墮無間獄千萬億劫，求出無期。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      若有眾生。偷竊常住財物。穀米。飲食。衣服。乃至一物不與取者。當墮無間地獄。千萬億劫。求出無期。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃十方招提之物，體通十方，不與盜取，即向十方凡聖僧結罪，其罪甚大。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    十方者，常住財物、穀米、飲食、袈裟、衣被等，施主供養，十方僧用。東方無量僧來，有受用份；南北西方、四維上下僧來，亦有份受用。汝若盜取，即取十方僧物入己，還向十方僧結罪。其罪豈有量乎？
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    觀佛三昧經云：『盜僧鬘物者，過殺八萬四千父母罪。』華聚菩薩云：『五逆四重，我亦能救，盜僧物者，我不能救。』施主供養十方僧，體通十方，屬十方僧物；施主供養現前僧，體局此處，屬現前僧物。如水果、齋襯、用物結緣，臨時供養，見者一份，屬現前僧物；如果未與先取，或盜取，即取目前僧物，還向目前多少僧眾結罪。不論十方、現前僧物，皆施主供養修行辦道者。所謂衣服、飲食、臥具、湯藥，名四聖種；仗此而生長道茅，得證聖果，其功甚大；盜之，其罪亦大。古人云：『施主一粒米，大過須彌山。今生不得道，披毛戴角還。』含有此義。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    又十方叢林，庫房有一對聯『楊岐燈盞明千古，寶壽生薑辣萬年。』警覺後人，莫偷十万物，免墮泥犁，受無間苦啊！
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      地藏白言。聖母。若有眾生。作如是罪。當墮五無間地獄。求暫停苦。一念不得。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    經云：『作是得是，不作是不得是。』因果分明，絲毫不爽。「汝若作如是之罪：殺害父母、破壞三寶、偽作沙門、盜常住物，必墮地獄無疑。罪大之人墮地獄，求一念間停苦而不可得者，無間地獄也。」
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      摩耶夫人重白地藏菩薩言。云何名為無間地獄。地藏白言。聖母。諸有地獄在大鐵圍山之內。其大地獄。有一十八所。次有五百。名號各別。次有千百。名字亦別。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃略標地獄之名。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    摩耶夫人，重問地藏菩薩：「云何叫無間地獄？」地藏答聖母曰：「凡有地獄，皆在閻浮提之南，大鐵圍山之內。大地獄有十八、中地獄有五百、小地獄有千百，如是名號各別。」
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      無間獄者。其獄城周匝八萬餘里。其城純鐵。高一萬里。城上火聚。少有空缺。其獄城中。諸獄相連。名號各別。獨有一獄。名曰無間。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此文標無間地獄之處。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    地獄是唯心所造，唯業所成。「地府有大地獄，城周匝八萬餘里」，表地獄是八萬四千塵勞煩惱所成；「其城純鐵」，表地獄是剛強、殘忍之心所造；「高一萬里」，表地獄是惡貫滿盈，萬罪積造；「城上火聚，少有空缺」，表惡人之心，純是煩惱。「獄城之內，有八大地獄相鄰，中有一獄，號曰無間」。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    八獄者：
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    （一）等活（獄卒唱生或冷風吹活）。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    （二）黑繩（熱鐵繩絣罪人身）。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    （三）眾合（兩山相合以磕罪人）。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    （四）叫喚（號叫呼叫）。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    （五）大叫喚（大呼叫）。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    （六）炎熱（燒然）。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    （七）眾熱（大燒然極熱）。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    （八）無擇（亦名無間，苦痛萬端，暫無間歇）。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    一投此獄，苦火無間，又何所可擇！故名無擇。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      其獄周匝萬八千里。獄牆高一千里。悉是鐵為。上火徹下。下火徹上。鐵蛇鐵狗。吐火馳逐獄牆之上。東西而走。獄中有床。遍滿萬里。一人受罪。自見其身。遍臥滿床。千萬人受罪。亦各自見。身滿床上。眾業所感。獲報如是。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃無間地獄形狀之文。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    無間地獄者，皆由惡心熾盛，純惡無善所感。「其獄周匝萬八千里」，乃十惡、八邪所造。「牆高一千里，悉是鐵為」，表極惡之人，冷血心腸，積罪千尋。「上火徹下，下火徹上」，表惡人惡種起現行，現行薰種子，種現互薰相續無間。「鐵蛇鐵狗，吐火馳逐獄牆之上，東西而走」，表惡人瞋心如蛇、貪欲如狗，貪瞋害人，日夜相繼。「獄中有床，遍滿萬里」，表惡人心無片善，萬惡遍心。「一人受罪，自見其身，遍臥滿床；千萬人受罪，亦各自見，身滿床上」，表惡人造罪，自作自受，自見其身，遍滿地獄，而受諸苦。一人如是，多人亦然，彼此受罪，各不相知。多不見增，少不見減，真唯心法門啊！
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      又諸罪人。備受眾苦。千百夜叉及以惡鬼。口牙如劍。眼如電光。手復銅爪。拖拽罪人。復有夜叉。執大鐵戟。中罪人身。或中口鼻。或中腹背。拋空翻接。或置床上。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃五利使害人，死後自害之文。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    五利使者，身、邊、邪、見、戒，起時捷疾，迅速如鬼，故感地獄，見夜叉、惡鬼。五利使，遍三界，有八十八使之多，故感地獄中，見百千惡鬼、夜叉。「口牙如劍、眼如電光、手復銅爪、拖拽罪人」，表五利使，邪見害人，五根和合，作諸惡業。「復有夜叉，執大鐵戟，中罪人身」，表五利使，使人造身業之罪。「或中口鼻」，表五利使，使人造口業。「或中腹背」，表五利使，使人意業造罪。「拋空翻接，或置床上」，表五利使，空造諸惡因受苦果，故云「拋空翻接」。現報不足，後受地獄之苦，故云「或置床上」。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      復有鐵鷹啗罪人目。復有鐵蛇絞罪人頸。百肢節內。悉下長釘。拔舌耕犁。抽腸剉斬。烊銅灌口。熱鐵纏身。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃五鈍使害人，死後受報之文。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    五鈍使者，貪、瞋、癡、慢、疑是也。五鈍使，對境起貪，眼隨境轉，故云「復有鐵鷹啗罪人目」。五鈍使對境起瞋，傷人和氣，故云「復有鐵蛇絞罪人頸」。五鈍使對境起癡，作諸惡業，故云「百肢節內，悉下長釘」。五鈍使對境起慢，縱意、輕人、謗法，故云「拔舌耕犁」。五鈍使對境起疑，心腸懷惑，故云「抽腸剉斬」。心不可見，但斬其腸耳！五鈍使外薰，信口傷人，故云「烊銅灌口」。五鈍內薰，身造諸惡，故云「熱鐵纏身」。如是五利、五鈍十使煩惱，使人造罪，故有地獄耳！
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      萬死千生。業感如是。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    陽間一念造罪，地獄就有一生死；陽間念念造業，地獄就有無量生死。吾人起念，得無懼乎！經云：『寧碎其身，不起異念。』梵網經云：『寧以百千熱鐵刀劍，挑其兩目。終不以此破戒之心，視他好色。』儒書云：『莫見乎隱，莫顯乎微，故君子慎其獨也。』因為陽間念念造罪，所以地獄萬死千生，惡業所感，生而復死，死而復生；或時獄卒唱生，或時冷風吹活，受諸劇苦。起世經云：『若人身口意造業，作已入於惡道中，經歷無數千億歲，死已須臾還復活。』
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      動經億劫。求出無期。此界壞時。寄生他界。他界次壞。轉寄他方。他方壞時。展轉相寄。此界成後。還復而來。無間罪報。其事如是。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃入易出難之文。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    不入地獄則已，一動而入地獄，時劫極長。「此世界劫盡，三災起時，地獄隨壞，則寄別世界地獄受苦；別世界壞，又寄別世界；別世界復壞，則展轉相寄；倘若此世界復成，還來此界地獄受苦。」罪未畢故，不知何日出離！苦重時長，故云「無間罪報，其事如是」。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      又五事業感。故稱無間。何等為五。一者。日夜受罪。以至劫數。無時間絕。故稱無間。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃時無間。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此人在世，所作之事，影響後世，令無數眾生受害。孔子曰：『始作俑者，其無後乎！』所以其受罪時間極長，從晝至夜，從夜至晝，日夜受苦，經無量劫，故云「時無間」。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      二者。一人亦滿。多人亦滿。故稱無間。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃形無間。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    一人之形，遍滿地獄；多人之形：亦滿地獄。此人在世，所作之罪，事雖不廣，惡心遍布，惡遍法界；所以死後受苦，其形亦遍滿地獄。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      三者。罪器叉棒。鷹蛇狼犬。碓磨鋸鑿。剉斫鑊湯。鐵網鐵繩。鐵驢鐵馬。生革絡首。熱鐵澆身。饑吞鐵丸。渴飲鐵汁。從年竟劫。數那由他。苦楚相連。更無間斷。故稱無間。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃苦具無間。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此人在世，無惡不作，故感眾苦盡受，故名「苦具無間」。先受鐵叉刺其咽喉；次受鐵棒打裘其身；又受鐵鷹噉其眼目；又受鐵蛇纏匝頸項；又受鐵狼噉其血肉；又被鐵狗嚌其心肺。落鐵碓地獄，全身粉碎；落鐵磨地獄，整體糜爛；落鐵鋸地獄，從頭解至足；落鐵鑿地獄，千銳劖其軀。或用鐵刀剉頭、或用利斧斫腰、或下油鑊、或下滾湯。掛鐵網而焚燒、被鐵繩緊縛、駕鐵驢而撲殺、驅鐵馬而踏死。用生鐵革絡其首；用熱鐵汁澆其身。汝說饑餓，令吞熱鐵丸；汝說口渴，令飲熱鐵汁。地獄苦具，無一而不受，受復再受，從年至劫，數那由他，苦楚相連，更無間斷，故稱「無間」。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      四者。不問男子女人。羌胡夷狄。老幼貴賤。或龍或神。或天或鬼。罪行業感。悉同受之。故稱無間。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃果無間。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    「不論汝是男是女，但作地獄之罪，即受無間之報」；中國四埵：西曰羌、北曰胡、東叫夷、南叫狄，但作此罪，即入無間受苦；或老人、或幼兒，乃至位高尊貴之人、貧窮下賤之輩，曾作此罪，即受此報；龍王、諸天、諸神、諸鬼，命終業熟，亦入無間。總而言之，八識心田，曾有此罪，行業成熟，悉同受報，故稱「無間」。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      五者。若墮此獄。從初入時。至百千劫。一日一夜。萬死萬生。求一念間暫住不得。除非業盡。方得受生。以此連綿。故稱無間。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此乃命無間。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    無間地獄一日一夜，等於閻浮提六十小劫。地獄一日一夜，就有一萬次生死；死而復生，生而復死，生死相連，無一念間斷而不受苦者，故名「命無間」。「除非業盡，方得出離，別處受生」。若業盡時，閻羅即呼罪人來前告曰：『若非怨，今汝可去。當為人作子、當孝順、當事長輩、當畏國法、當承事沙門道人，端心、端口、端身，得阿羅漢者，諸泥犁道，皆為閉塞，皆無汝份，好去。』於是從泥犁出者，皆生善道。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      地藏菩薩白聖母言。無間地獄。粗說如是。若廣說地獄罪器等名。及諸苦事。一劫之中。求說不盡。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    地藏白聖母：「無間地獄，粗說大概如是。若詳細廣說，地獄罪器苦事，一劫之中，求說不盡。」因地獄眾生，其罪甚多，且各各不同，循業發現，果報千差萬別，難以盡說。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    <b>
     <span style="color:teal">
      摩耶夫人聞已。愁憂合掌。頂禮而退。
     </span>
    </b>
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
   <p class="MsoPlainText" style="text-indent:24.0pt;line-height:15.0pt">
    此經家敘述聖母聞地獄事，愁罪人受苦靡窮，憂己力救援未逮，唯有合掌致敬，頂禮而退。
   </p>
   <p class="MsoPlainText" style="text-indent:24.0pt;line-height:15.0pt">
    <span lang="EN-US" style='font-family:"Times New Roman";'>
    </span>
   </p>
  </div>
  <font color="#FFFFFF" size="2">
   <font color="#FFFFFF" size="2">
    <font color="#FFFFFF" size="2">
     <!-- Begin of Hotrank Counter - DO NOT MODIFY -->
     <script language="JavaScript" src="">
     </script>
     <!--
---- End of Hotrank Counter - DO NOT MODIFY -->
    </font>
   </font>
  </font>
  <a href="http://www.bfnn.org">
   <img border="0" height="30" src="../books/sign.gif" width="300"/>
  </a>
  <!-- Start of StatCounter Code for Default Guide -->
  <script type="text/javascript">
   var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
  </script>
  <noscript>
   <div class="statcounter">
    <a href="http://statcounter.com/shopify/" target="_blank" title="shopify
analytics">
     <img alt="shopify analytics" class="statcounter" src="http://c.statcounter.com/10554251/0/70b7fbe2/1/"/>
    </a>
   </div>
  </noscript>
  <!-- End of StatCounter Code for Default Guide -->
  <a href="http://statcounter.com/p10554251/?guest=1">
  </a>
 </body>
</html>
