
<html>
<head>
<meta http-equiv=Content-Type content="text/html; charset=Big5">
<title>地藏菩薩靈感錄</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="book.css">
</head>
<body lang=ZH-TW background="textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>地藏菩薩靈感錄<span
lang=EN-US></span></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>心然法師等編述</span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>摹像免難<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>梁漢州德陽縣善寂寺，東廊壁上有張僧繇所繪地藏菩薩像，形狀似僧，披斂而坐，時有異光煥發。唐麟德元年，寺僧模寫，再見發光。麟德三年，王記赴任資州刺史時，常以模寫，精誠供養，同行船十艘，途中忽遇風起，九艘皆沉沒，惟王記船毫無恐怖，即知為菩薩慈悲加被。垂拱三年，天后得聞此事，遂敕令畫師模寫，而放光如前。至大曆元年，有寶壽寺大德，於道場中，復見放光異相，即寫表上奏，帝乃虔心頂禮，備極讚歎！當菩薩現光之時，國常安泰，吉祥有加。又一商人妻，妊娠經二十八月不產，一日忽見菩薩光明，遂一心發願模寫，當夜便生一男，相好端嚴，見者歡喜，於是舉世號放光菩薩焉。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>畫像放光<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐益州郭下法聚寺，畫地藏菩薩像，卻坐繩床，垂腳高八九寸，本像是張僧繇畫。至麟德二年七月，當寺僧圖得一本，即放光猶如金環，乍出乍沒，大同本光，如是展轉圖寫出者，類皆放光。當年八月，飭進一本入宮供養，凡京城內外道俗，重畫供養者亦並皆放光，信知佛力不可測量。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>聞聲脫械<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐雍州鄠縣，有李氏女，素持齋奉佛，甚具信心。家中供養木塑地藏菩薩像，高一尺六寸，頗具靈異。李氏有婢，年五十有餘，邪見不信正法，一日，俟李氏他出，移像投諸宅外荒野中，李氏還家啼哭尋求，忽見像在野放光，歡喜迎歸，而不知是婢所為；明日，婢忽悶絕，不省人事，繼忽甦醒，啼哭懺悔！自說幽途事曰：「死時見二騎馬官人，讀官牒謂：婢毀辱聖像，已犯大罪，縛去見王，備受怒責，當配大地獄受苦；爾時有一沙門到廳，王即降座，恭迎問故，沙門曰：『此人是我檀越家婢，雖厭我像，我不捨之，望王垂愍，賜其壽命。』王曰：『當隨師命！』時吾聽已，而心懺悔，不意唱言：『南無地藏大菩薩。』即時見廳中罪人，隨聲所及，杻械自脫，沙門即牽吾手出廳，因即甦醒。」李氏聞言，益敬重其像，一縣中人，由是莫不咸生信仰。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>助父生天<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐撫州刺史婦祖氏，皈敬地藏大士，信心真切，惟生身父母尚未生信，祖氏乃為父母捨錢帛，造金色地藏菩薩像一尊，高三尺，盡誠供奉。時父因事出行，其母獨居，夜有惡賊，潛窺屋隙，欲盜衣服，見地藏菩薩危坐，故不敢前行。明日賊易服至其家，見老母莊嚴其身而居，卻不見有聖像，心竊異之，即自行發露己罪，以表愧歉！訴說夜深所見。後父往撫州，路中遇怨家拔刀來斬，忽有一金色沙門，以手拒刃，以頭受刃被害臥地，時怨家謂己殺害，隨即散去；其父得免刑害，甚覺希奇！既到女家，具述前事，生希有心，共往像所禮拜，見像頭有三刀痕，金色少變，似係血流，祖氏遂知地藏菩薩代受刀刃，救父之難，其父即生正信，並迎母至署，三人晝夜禮供。父七十九歲方卒，經三十五日，祖氏夢見其父，身帶光明，騰空自在，往來飛行，生希有心，遙拜問生何處？答言：『生第四天上，同事補處。彼天生人，多得地藏大士引導，汝母後十三年壽盡當生；汝身二十五年方生；汝夫二十八年方生；言訖隱去。』其後母及祖氏夫婦，皆如父所說。此後一州內，造像、畫像、禮拜供養者甚眾，多得感應。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>誦偈破獄<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋釋僧俊，俗姓王氏，京師人。出家後，不守戒律，未曾修善，患微疾而死，三日復醒，啼哭懺悔！自言將死時，有冥官二人，追至大城門前，忽有一僧云：「我是地藏菩薩，汝在京城模寫我像一軀，不曾禮供，而投捨大寺後，我卻須報汝模寫功德。」乃教一行文曰：『若人欲了知，三世一切佛，應當如是觀，心造諸如來。』（此經晉譯）誦得此偈，能閉地獄門，能開淨土道，能通報命，言已即隱。俊遂入城中，見閻魔王，王問：「汝生值法，有何功德？」答：「惟受持一行四句偈。」王曰：「汝今誦否？」曰：「憶持！」遂具誦上偈，時聲所及，受苦之人皆得解脫。王曰：「止止<span
lang=EN-US>l不須說」，放還人間，因此得甦。參驗偈文，乃知是華嚴經夜摩天宮無量菩薩雲集所說，即覺林菩薩偈也。僧俊向諸寺僧常陳說之，聞者發心，信受華嚴。</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>勸發菩提<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋空觀寺釋定法，同僧俊專誠皈命地藏菩薩，每月齋日，模寫地藏像，一心禮拜供養，祈請菩薩應現。滿三年，有小沙門，投宿寺廊間，定法聞之，敬出問訊，說一兩言，忽然不見。人異之！問定法曰：「沙門何言？」曰：沙門言：「妙願已滿，意氣何短？」聞者皆云：「汝求見地藏，不念出要，故菩薩現身而言意氣何短。」定謂：「已獲應現，當發菩提心，欣求無上道果。」感夢云：「前沙門者，是地藏菩薩也。汝求現見我身，不發菩提心，是故覺悟汝。汝模寫我像多，永不墮三惡道，捨壽後生兜率天，慈尊下生日，當得授佛記。我隨順汝，如影隨形，如水隨器。」寤後，感淚如雨！即捨衣缽資，作等身像，彫像身中，並收多年模寫像，禮拜供養，像放光明，靈驗昭著。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>驅魔除患<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐李信思居士，瀘水人，其家男女三十餘人，被惡鬼所擾，相率臥病，或吐赤血，或致悶絕，時信思憂惱！問僧解救方法，沙門思惟良久告之曰：「昔如來在世時，摩揭提國毗富羅山下橋提長者家內，亦被惡鬼所惱，其家五百人並皆悶絕，旬日不覺；爾時地藏菩薩遊化諸國，至長者家，生大悲心，說咒救之，一時皆得除瘉。汝須依彼法，皈依地藏大士，一心稱名。」信思歡喜奉行，圖菩薩像，自是瀘水縣五十年間得免病怖。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>奉法回陽<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐鐘山開善寺，有地藏菩薩像，高二尺，通光四尺五寸，多年不識為誰所造。後揚州都督鄧宗，年六十一以微疾致死，因其心仍煖，故未入殮。一日夜甦，悲哭無言，命子孫扶詣開善寺，謂僧曰：「此中有地藏菩薩像，高三尺，通光四尺五寸者否？余欲禮拜供養。」諸僧不知所在，如言尋覓竟得。鄧宗禮敬，並欲請像，僧問所懷，答言：「吾死時見四品官人，被掣至王前，王曰：『汝不可死，又奉法以為家業，當早還人間；但冥途可怖，人不知之，汝欲見地獄否？』曰：『吾欲見之。』即召示綠衣官人，隨彼出城，赴東北五六里，有大鐵城鐵門關閉，漸見彼城中猛火洞然，迸火如煆，百千罪人在中受苦，時有一沙門入獄，禦防猛火，教化罪人，火燄暫息。前進又到一鐵城，十八地獄在中，受苦之相，不可具說。復見沙門教誡罪人同前，一一遊覽畢方還。沙門從地獄出；謂：『汝知吾否？』答言：『不知。』沙門云：『吾是開善寺之地藏菩薩也。昔有沙門智藏法師，其弟子智滿法師，為欲救三塗眾生受苦，故刻雕吾像，吾順其請，每日一時，入十八地獄，無量小地獄，教誡示導。其宿種善根善力較強者，一發心即得出苦，其次善力弱者，但種出苦因，其斷善根邪見獨深者，則不覺不知，了無出苦心。若在人間，善根微弱者尚易化度，若一入惡道，聖力不能救拔，以宛如木石故。此等不覺者，待後出時，宿種微強，可發悔心。汝奉法力，免地獄苦，早還人間，宣告大眾。』因即舉目仰瞻沙門，身高三尺，通光摧壞。沙門隨授二偈曰：『若在人間可修道，闡提有心尚可發；若入惡道業已熟，心無分別不可救。如衰老人欲行路，若動其足扶易進；倘臥不動力不及，眾生定業亦復然。』偈訖即隱。寤寐中牢記其事，以未徵實，不語他人。今見此像，全同所見，以是因緣，故欲請之。」僧聞言已，歡喜讚歎謂：「但可描摩，不可請去」，乃雇巧工模像留舊。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>傾城獲赦<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐簡州金水縣鄧侍郎，素信佛，一日在途，見折杖頭刻有僧形，持歸插壁，禮敬而去，不復記憶。後經三年，頓遭疾死，心胸微暖，疑不之殮。越一日夜，復甦，流淚而言曰：「初死之時，兩騎牽吾入大城門，至王廳前，見庭中有百千萬人被杻械者，王正瞋怒，欲呵責吾：爾時有一沙門，形容醜陋，進至廳前，王恭敬起坐，合掌胡跪，白言：『大聖，何故忽來？』沙門曰：『侍郎是吾檀越，汝宜赦免。』王言：『業既決定，命食俱盡，礙難赦免。』沙門曰：『我昔於三十三天善法堂中，受佛付囑，能救定業諸惡有情，非始今曰；況侍郎非犯重罪，豈可不救？』王曰：『大士大願，堅固不動，如金剛山，願即遵示，放還人間。』沙門歡喜，引侍郎手，導入生路，將欲別去，侍郎請曰：『沙門救我，是大恩人，請示法號？』沙門答曰：『我是地藏菩薩，汝昔在人間，路側見我像曾不識知，持置壁中，此乃小兒戲刻杖頭為像，唯刻頭面，未有餘相，是故形醜，能追憶否？』作是言已，忽然不見。」侍郎醒後，於屋角壁中，見杖頭像，杖已中分，乃副以檀木，改造成五寸像，時放光明，朗照一室。侍郎更造大像，捨家為寺，號地藏臺，供奉小像於中，遠近人眾，瞻仰如市。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>木心禦虎<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐華州慧日寺僧法尚，年三十七出家。昔在家時，曾為遊獵，一日見林野叢中，數數放光，心甚異之！繫馬檢視，唯見朽木，長僅尺餘，持還家中；後遊獵次，仍見原處放光，心生奇念，因將朽木心置株上而返，途中遇虎，馳馬逐之，弦斷無替，猛虎還向，恐怖逃遁，馬蹶而落，自料被嚙，恐難幸免，失神如夢，見一醜狀沙門，來追猛虎，問汝為誰？答言：『吾是地藏菩薩，林野朽木，即吾身也。汝曾祖於斯建寺造像，寺已破壞，我像朽損，惟有木心，汝為彼孫胤，見我光明，故今救汝。』良久醒覺，見馬嘶立，猛虎無蹤，深自悔責，乃於前放光處，建造精舍，朽木黏泥，塑地藏像，再續法燈，即慧日精舍是。法尚七十八，其年二月二十四日，告同伴曰：「地藏菩薩來至我舍，曾言：『汝乃慈氏如來三會說法中第二會得道人也，今日捨壽，即生忉利。』我白大士：『天上五欲境界，快樂無比，迷失菩提，又欲期後佛，時仍是久。唯願往生西方安樂世界。』菩薩答言：『隨汝所願，若欲往生淨土當念阿彌陀佛一日一夜專心致志，即得往生。』聞此來告，從昨日起，專念阿彌陀佛，現今往生淨土。」言已，合掌面西而卒。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>刻像薦親<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐陳都督之少女，自幼喪母，晝夜戀慕，以未能見，意欲取死，都督慰言：「吾亦汝親，汝母雖亡，汝父尚存，何故不思飲食，欲自取死？汝若思慕亡母，宜造地藏聖像，祈救母苦。」即捨錢五百，雇匠奉刻，雕三尺像。女白父言：「唯欲安置母先臥處，若欲見母，即見此像。」父生哀愍，為捨寢室，置其尊像，女晝夜禮拜供養，祈救拔母苦。一夜，見沙門告曰：「吾女身時，父名尸羅善現，母號悅帝利，以母死後受地獄苦，因發菩提心，誓拔眾生苦。吾感汝孝心，身入地獄，放光說法，汝母已得免苦，生忉利天。」陳女見沙門衣裳焦損，即問所由，沙門答言：「入地獄時，猛火炎烈所致。」陳女寤後，不勝悲喜！家人咸集，見像衣裳，色變如焦，僉謂希有！聞者多模寫其像，以救父母之苦。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>餓鬼生天<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋揚州刺史張健信女，母亡後，示夢曰：「吾為育爾而恣貪欲憍慢素甚，因感餓鬼報，苦不堪忍。」女問苦相。母曰：「餓鬼多食己子，隨生而食，吾為鬼子，日夜死生，見其生母，如大惡鬼；但人間一月中，一日不能食吾，所謂月二十四日，晨朝有僧入城中，施食飽足，餘日不免此苦，是日沙門唱言：『我是地藏菩薩，今入餓鬼城，能施大安樂，汝等當發菩提心。』雖聞此言，業報所縛故，不能發心，惟得一日飽食。汝欲救吾斯苦，須造地藏菩薩像。」女夢覺後，盡母財產造等身地藏菩薩像。復夢見母，身放光明，住虛空中曰：「我因汝修善功力，速生天上，汝敬心禮供，將同在慈氏菩薩處，且同見佛聞法。」寤後悲感！聞者來供，各各蒙益。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>大疫無憂<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐路州刺史康居通，正信真誠，多年奉事地藏菩薩，更發心畫菩薩尊像，未施眾彩，光明灼然，由是信心彌篤！偶夢被兩騎官兵追逼，時不能逃，恐怖而立。官兵下馬曰：「吾等誤矣！我王於地藏檀越，雖有重過，不陷之。」言訖而隱。醒已，信奉益虔。僖宗廣明元年，國中患疫，魑魅橫行，死者山積，通夢青鬼百千，過其門曰：「此家地藏菩薩室，吾等從屬，慎無入門。」既寤歡喜，一家免難。於中和年間，遠道出行，雪中失途，因念地藏菩薩，忽見鸚鵡，雪上跳去，異而逐之，即得正路。至光啟中，身患微疾，誠求除癒，夢感僧曰：「汝殺青雀，合墮地獄，今令償還彼業，稍受痛苦，俟明後日，方生淨土。」聞已旋寤，歡喜禮拜，病既除瘉，果越二日，正念而卒。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>持名解厄<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>唐別駕健渴，信心清淨奉法為旨，一日問僧，在家居士，將事何佛菩薩？諸僧異辭，有云：宜事地藏，受佛敕故。健渴自念，既受佛敕，豈捨我等。即求栴檀，造三寸像，籠於髻中，行住坐臥，稱念名號。莊宗天成中，天下兵亂，健渴被圍，受死須臾，即念地藏，大將策騎，驚惶捨去。兵亂平後，語此因緣，聞者嘆異。長興年中，赴任所時，怨家聞之，欲加刑害，伏路以待，只見沙門過往，都不見渴，後聞已過，悔謝解怨。又途中夜宿，天降大雨，燈火都滅，髻中聖像，放光如晝，忽有微音，如幼人曰：「早去，早去。」即驚異之，以光前導，去宿別處。明日洪水大起，宿所深陷水底，自知地藏菩薩救護。清泰二年，行年七十八歲方卒。臨命終時，髻像放光，合掌念佛，安然而沒，光明指天升去。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>魂遊地獄<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋長安都督崔李係，崔尚書隆之弟，開寶二年，死二日復甦。自述始死時，有兩人扶腋而去，又見白馬卒驅之行，不計里數，到東北大城，見有瓦屋十餘，官人皆黑冠，瓦屋左右邊，有吏三十餘，皆曰：我是府君。係進至府君前，府君問曰：「汝何所奉事？」係答曰：「吾奉事地藏菩薩，供養諸沙門。」府君又曰：「汝既奉大聖，是則天福也。」諸人問小吏曰：「此人命盡耶？」府君即取一卷書自讀之曰：「卿命未盡，蒙地藏菩薩救護。」又呼小吏曰：「汝等何相奪佛家人命。」便責白馬卒，著柱處罰。一日復問：「卿欲歸否？」曰：「欲歸。」又問：「欲見地獄否？」曰：「欲見。」府君指馬一匹，及吏二人，從東北出，五六里許，見一大鐵城，方數十里，有一鐵屋，充滿鐵湯炎火，次至一瓦屋，以鐵為扉，開視之，見其祖父等皆在，悉被杻械伽鎖繫縛，猛火纏燒，身體焦爛，見係流淚曰：「汝當相救。」係曰：「當念地藏菩薩。」前行，見一城中，有熱鐵床座，昔所見沙門坐焉，身體如炭，猛火洞然。問：「阿師修梵行，今何如此？」沙門答曰：「我等為名聞利養而修梵行，內心外行不相應故，昔所受臥具床座等變為大苦具，衣服飲食等變為鐵衣銅湯，檀越當救我等。」曰：「阿師當念地藏菩薩。」凡見數十地獄，各有楚毒罪人滿其中，皆人世所見人也。又至赤砂獄，有劍樹銅柱百千，罪人在其上，見係皆流淚云：「卿當救我等。」曰：「須常念地藏菩薩。」如是黃砂、白砂、焦砂等七獄，皆同上所見，於是便還。又見綠屋玲瓏，道旁寶樹，眾果相雜，吏曰：「奉事地藏菩薩，而重畫像者，多生淨土，或生兜率天，各隨所願；不信圖像而奉事者，多住此處，於是前進，見大城中，有大寶殿，百千萬億男女遊戲其中，又見父母六親等，歡喜問訊。諸男女言：「前在地獄，因卿教念地藏菩薩，捨苦生此。」問：「此是何處？」答曰：「此名福舍，壽命長久，遠離眾苦，雖生此中，必遇彌勒三會，盡諸苦際。」係問何土？曰：「昔地藏菩薩在世時，受如來付囑，白佛言：四部弟子，必定令不墮惡道，彌勒出世前五十六億七千萬歲內，若有眾生，願生淨土及第四天者，其福少者，皆就此福舍，不還惡趣，使待後佛而已。」還至府君前，即遣前二人送歸得甦。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>延年畢願<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>漢益州刺史郭徐安，不信三寶，偏重老子。乾祐三年閏五月中旬得病，百方不瘉，其妻奉佛，問歡喜天言，可發願一日中造地藏菩薩像。安心尚不信，曰：「須發其願，若有感通，即信之。」一日忽悶絕，其妻號哭祈天，經三時安醒，投身大地，求利刀欲切舌根，見者謂為狂亂。其妻安慰之方靜。曰：「汝是大善知識，能延我命，能除地獄苦，能授天樂，能示解脫道。」妻曰：「乞語始末。」安起泣淚告曰：「我遇閻王使七八人，各稱司祿神，皆乘青馬，蹄疾如風，驅我向東北，至大城門，城內百千萬人，侍立左右，司祿下馬，以問王者。王瞋怒曰：「何故追未畢善願者。」罰以鐵杖，司祿大叫，身服血穢。王出門，告安曰：『公依婦恩，發願造大士像，我為令眾生償罪業，現閻王身，實是法王；若有眾生皈依地藏，滿足所求，公急還人間，畢其願，即令送還。』今得醒悟，我心不信，毀謗大聖，欲切舌以懺悔。」妻曰：「切舌非懺，如從地倒，還從地起，公當皈依地藏菩薩懺悔。」即隨妻言，一日造像，痛悔前愆，每齋日禮供，勤勸貴賤奉事地藏菩薩。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>造像滅業<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>後周尚書伯悅，素信三寶，其婦產死，為修追福，造等身地藏菩薩像，設齋會，竭誠禮供。夢見婦人，衣裳鮮潔，對悅語曰：「吾昔為人妻而不生子，其夫常歎無兒，吾便教娶妾，未久身妊，其夫愛敬新婦，予生異念，作親友相，以好食和毒藥殺其母子，以是因故，墮無間獄六劫。還生人間，為產死，五十七返，世世常以公為夫，受此大苦，今公為吾造聖像修追善，其業已滅，生忉利天，威光勝舊，生天為配偶後，永不受女身；彼天中善法堂，至每月二十四日，一三千世界化身地藏菩薩，無量無邊，集會其中，遍滿無憂樹下，說法利生，皆金色僧形也。一時為我說法，告曰：『汝等夫婦造像，如法修行，得脫苦趣。』因在天上，故生善心，不起邪心。」悅寤而悲喜交集。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>母亡得見<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>五代時，葦州鄧氏女，其母早亡，伯父養育，晝夜戀母，祈問沙門，云何復見母顏？沙門曰：「地藏菩薩，本願大悲，一心稱念，會復得見。」女即晝夜稱名。後對沙門曰：「女依師恩，再見慈顏，衣裳一領，謹以奉施。」沙門具問始終，女曰：「我夢在沙門背，飛昇天上，見四十九重摩尼寶殿，天人充滿其中，母在外部眾中，往詣其處，禮拜問訊，母言：『汝念地藏菩薩，送我於此，再得見汝。』」感應如是，敢忘師恩。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>子孫獲佑<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>五代時，荊州有士，獵雁為業，舉世揚名，稱為雁雄，年五十一，觸瘴氣死，妻捨塚間，以飼虎狼。三日旋甦，還到舊室，妻子驚怖，謂狂鬼變。雄具語曰：「我死之時，火車迎前，為猛火燒，有一沙門，以水灌車，火滅身涼，生希有念！繼到王所，豬羊雞雉，千萬禽獸，前白王言：『彼奪我命，乞治雁雄。』大王答言：『汝等既訴，雄必惡人，惟彼先祖皈依地藏，彼以孫胤，得免火苦。』雁雄見狀，遂一心稱地藏菩薩名，庭中鳥獸均變人形，王即放我，因得甦來。」更捨家發心，自稱佛奴，遊行人間，勸令皈依地藏菩薩。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>轉夭為壽<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋開寶寺釋惠溫，育一童子不知姓名，方年十四，相者健真，謂為短壽，再活一月，必致不育。師聞此說，放彼還家，時大雨降，往返不通，投宿畫師屋，見地藏菩薩像，自以指甲，學彼畫圖，書於壁上，天晴還家。月餘之後，復到開寶，惠溫歡喜，謂健真誕。即召健真，令見童子，詫言延命將五十年，此事希有，不識所由。童子自言：「吾以指甲畫地藏像，其夜有僧，交臥言談曰：『汝五十五十。』如是再三，遂不復見。」惠溫及相者，歎未曾有！後童子出家，受具戒，號惠藏法師。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>放光掃疫<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋遼城鄉里，約有二千餘戶，素奉大法，兼信觀音地藏，尤重觀音經及地藏十輪經。有古伽藍，三間四面，青瓦茸堂，左右安觀音地藏兩尊，像高七尺五寸，中間安阿彌陀佛像，高一丈六尺，時著靈瑞。太宗太平興國中，疾疫流行，夭亡者多，城主禱於地藏菩薩像，放光照里，皆得平瘉，亡者復生。有一神女，不信佛法，經已病死，一旦方甦，詣精舍中，禮地藏尊，泣求出家。人問所以？神女語曰：「吾被鬼縛，雖呼神救，神見惡鬼，受沙門感，竟捨吾去，有沙門言：『汝愚癡女，徒憑神道，不信佛法，我是大寺地藏菩薩，依城主請，救汝愚女，授汝生命，建寺鄉里，直防護之：吾誡惡心，並不制鬼，所以者何？鬼者自業，非他所作。』」神女述沙門言竟，並自言：「今我見聞斯事，再得生活，改邪歸正，故請出家。」聞者隨喜，許彼為尼。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>祈請生牙<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋千福寺內東北角，有地藏聖像，高一尺六寸，不知誰作，何時代出，惟相傳靈異甚著，投宿禮懺，必獲感通。時一居士，年三十七，都無一齒，尋到像前，斷食祈請，夜半感夢，像來摩頂，遍體輕安。既寤，則生三十八齒。見聞靈異者，模寫設禮，皆得感通，世多知者，不能煩記。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>往生淨土<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋太原尼智藏，特事地藏菩薩，欣求西方淨土，捨錢二百文，畫阿彌陀佛像，左右畫地藏觀音二尊，安置房舍，信心禮供。太平興國五年庚辰，大風破屋，尼舍同壞，明日尋像，失其所在，心生憂惱！祈念地藏菩薩，瞻仰虛空，遙見一物，飄颻空中，數數放光如電，一時許下地，即所求像也，喜甚！仍安屋內。七年二月二十三日，語朋友曰：「地藏菩薩導吾於淨土，明日決定往生。」燒香散花，唱三尊名號，各一百八遍，端坐向西，合掌而逝。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>佳兒得寶<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋海陵縣，諸兒遊嬉海邊，戲以沙畫地藏菩薩像，俄聞雷聲，各各驚走。時一沙門，前來救護，弱者起之，倒者扶之，泣者慰之，某畫師兒，驚駭走入海中，負之向岸，予以飲食，並授一玉，狀似水晶，大如蓮子，父取還家，為造聖像，兒長大後，竟致富貴。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>大士化身<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>宋沙門智祐，西印度人，天福年中來華，住清泰寺，所持經像中，有地藏菩薩像，並本願功經梵夾，其像中央圓輪中，畫菩薩像，冠帽持寶物左右有十聖像，左五者：一秦廣王，二楚江王，三宋帝王，四五官王，五閻羅王；右五者：一卞成王，二泰山王，三平等王，四都市王，五五道轉輪王。一一各具司命司祿府君典官等。自說緣起曰：「昔西印度有菩薩，慈悲救世，發大誓願，為救三塗受苦眾生，故畫地藏像。往十王城，告敕之曰：『今我發願救三塗苦，請利益之。』十王合掌敬諾。白像曰：『一切眾生，皆大聖所欲化導，我等謹為伴助。』爾時尊像微笑言：『善哉！眾生罪業，不久得輕。』即放大光明，照三塗苦惱，所照眾生，諸苦休息。此乃印度菩薩入利益眾生三昧。祈請大王所與大利也。彼菩薩自圖所見，於地藏尊像加十王等。」祐又云：「余於流沙，遭妖媚鬼，祈念菩薩，因得持錫杖追擊。又夜中大雨時降，苦無燈火，不知東西，猛獸哮吼，人馬共迷，此像放光如晝，猛獸方散，道路復通。又逢大河，波濤涌沸，不測淵深，其水甚弱，不浮木葉，何況船舶？祈念聖像，即見沙門一人，童子二人，一童捧幡，一童棹船，沙門手持梵夾，即渡我等，既到東岸臨別去時，贈我梵夾，謂此土道俗，可模寫之，由是諸人競模，多感靈異。」三年後，不知祐及像所在，人皆疑還印度，則沙門智祐，為地藏化身必矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>漁人蒙化<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>明州漁人，失其姓名，下海捕魚，網中得像，形似比丘，不知所由，捨之濱中。夜夢見僧，形帶光明，語漁人曰：「汝何捨吾？」漁人曰：「阿師誰耶？」曰：「我是地藏菩薩，久在海中，救濟水生，其半生天，今慕汝等，捨身網中」。寤各悔過，建立精舍，安置其像，其地漁人，至今崇奉，利濟無極。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>至孝延年<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>臺州陳健，素行端正，至孝超倫，建室養二親，發心為父母造地藏觀音二像，各三尺。乾德四年，身有微疾，忽悶絕，父母啼哭，二時許復甦，禮拜父母，白言：「死別父母，未畢孝思，忽到閻王廳前，見我所造二像，住立廳中，王向之問訊，見我進，王牽我手，二菩薩像扶持兩脅而登廳中，像發和雅音云：『檀越至孝未了，大王放還人間。』王白像言：『子命業盡，其父母命長。』像曰：『壽命無定，隨緣改轉，檀越修福業，如何不還。』王檢一卷書曰：『若人至孝造像畫像者，其壽命長遠，可延汝命四十年，於中二十年盡孝，二十年受孝子報。』有綠衣臣披書白王：『健子壽只十年，將受誰孝？』王曰：『法王無二言，須延子命。』」我聞此言即醒，聞者嘆未曾有！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
