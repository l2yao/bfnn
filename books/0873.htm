
<html>
<head>
<meta http-equiv=Content-Type content="text/html; charset=Big5">
<title>佛說報恩孝親經句集要</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="book.css">
</head>
<body lang=ZH-TW background="textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;"Times New Roman";color:#FF6600'><font color="#FF6600">佛說報恩孝親經句集要</font></span></b></p>
  <p class=MsoPlainText align=center style='text-align:center'><span lang=EN-US
style='font-family:"Times New Roman";"Courier New"'>&nbsp;</span></p>
  <p class=MsoPlainText style='text-indent:24.0pt;'><span lang=EN-US>1、佛告王舍城內之妙德長者，勇猛長者，善法長者等言，長者！我今說妙義，欲利益未知未來世之恩德者，世間出世間之恩有四種：一者父母恩，二者眾生恩，三者國王恩，四者三寶恩，是四恩，一切眾生，平等負荷。（心地觀經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>2、依慈父悲母長養之恩，一切男女皆安樂也。慈父之恩，高如山王；悲母之恩，深似大海。（心地觀經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>3、母之悲恩，我一劫之間住世而說，亦說難盡。......悲母之念子，無物可比也。自入胎十個月間，行住坐臥，受諸苦惱，口不能宣之。所欲飲食衣服，雖得亦不喜之，憂心無時休息，但思惟將生產好兒。若產難時，如百千刀，競來割之；若安產時，與諸眷屬共喜樂，如貧人得如意珠，十月苦痛，以生兒一聲忘之矣。如聽音樂之樂，子寢於母之胸臆，以左右膝，為遊履處，由母之胸臆，出甘露泉而長養，其恩德，聳天山岳亦不及，大海亦猶淺。若隨順慈母之教而無違者，諸天護念之，福德無盡。若有善男子善女人，為欲報母恩，一劫之間，每日三時，割自身肉，以養父母，亦未能報一日之恩。（心地觀經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>4、父母視子有五事：一令去惡就善，二教以書疏，三令持經戒，四使娶婦，五家中所有給與。（六方禮經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>5、佛問諸沙門，親之生子，懷抱十月，身為重病，臨生之日，母危父怖，其情難言；既生之後，推乾臥溼，精誠之至，血化為乳，摩飾澡浴，衣食教詔，禮賂師友，重貢君長，子顏和悅，親亦欣豫，子設慘戚，親心焦枯。出門愛念，入則存之。心懷惕惕，懼其不善。親恩如此，當何以報。（孝子經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>6、父母生養，劬勞辛苦，十月妊娠，三年乳哺，長養教誨，艱憂備盡，冀其成立，才藝過人；又望出家，度脫生死，以是恩念，昊天難報。（最勝佛頂尊勝陀羅尼淨除業障經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>7、從地積珍寶，上至二十八天，悉以施人，不如供養父母。（末羅王經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>8、佛問彌勒：閻浮提兒生墮地，乃至三歲，母之懷抱，為飲幾乳？彌勒答曰：飲乳一百八十斛，除母腹中所食血分。（中陰經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>9、佛言：唯有道德，可以久保。吾前世時，亦更為人償債，奴婢男子父母，不可稱數，皆有一時之緣，難可脫免，至今得道。現我父母，皆先世道德之緣，不由償債，父母世世放捨，使我學道，累功精進，今成得佛，皆是父母之恩，人亦學道，不可不精進孝順，一墮失人種，累劫不復。（分別經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>10、若人慈孝父母者，必有增益，則無衰耗。（中阿含經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>11、知恩者，雖在生死，善根不壞；不知恩者，善根斷滅，是故，諸佛稱讚知恩報德者。（大方廣如來不思議境界經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>12、爾時，釋迦牟尼佛，初坐菩提樹下，成無上正覺已，初結菩薩波羅提木叉，孝順父母師僧三寶，孝順，至道之法。孝名為戒，亦名制止。（梵網經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>13、善之極莫大於孝，惡之極不孝也。（忍辱經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>14、世若無佛，善事父母，事父母即是事佛也。（大集經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>15、凡事天地鬼神，不如孝其二親，二親最上之神也。（四十二章經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>16、假令有人，一肩荷父，一肩擔母，盡事壽量而不暫捨，供給衣食醫藥，種種所需，猶未能報父母之深恩。（本事經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>17、善男子，於諸世間，何者最富？何者最貧？悲母在堂，名之為富；悲毋不在，名之為貧。悲母在時，名為日中；悲母死時，名為日沒。悲母在時，名為月明；悲母亡時，名為闇夜。是故汝等勤加修習，孝養父母，若人供佛，福等無異。應當如是報父母恩。（心地觀經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>18、有福人，請百人淨婆羅門，百人仙人，百人朋友，於七寶堂內，供養百千種上妙珍膳，垂瓔珞，以百寶莊嚴床臥具，以百藥治療病，滿百千劫，亦莫若一念孝順心，以微少物，供養悲母，隨從供侍。比前功德，百千萬分，不可校量。（心地觀經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>19、奇哉！我母受大苦惱：滿足十月，懷抱我身；既生之後，推乾去溼，除去不淨，大小便利，乳哺長養，將護我身。以是義故，我當報恩，色養侍衛，隨順供養。（南大般涅槃經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>20、夫為人子者，當以五事，敬順父母，云何為五：一者供奉能使無乏；二者凡有所為，先白父母；三者父母所為，恭順不逆；四者父母正令，不敢違背；五者父母所為，正業不斷。（長阿含經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>21、子事父母，當有五事：一當念治生，二早起令奴婢于時作飯時，三不增父母憂，四當念父母恩，五父母有疾病，當恐懼求醫治之。（六方禮經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>22、子視父母有五事：一念家事，二修負債，三解誡，四為供養，五令父母歡。（善生子經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>23、飲食及寶，未足能報父母恩，引導令向正法，便為報二親。（不思議光經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>24、若父母無信，令起信心；若無戒，令住禁戒；若性慳，使行惠施；若無智慧，令起智慧；子能如是，方得曰報恩。（毘那耶律）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>25、爾時，世尊告諸比丘：父母於子有大增益。乳哺長養隨時將育，四大得成。右肩負父，左肩負母，經歷千年更使便利背上，然無有怨心於父母，此子猶不足報父母恩。若父母無信教令信，獲安隱處。無戒與戒，教授獲安隱處。慳貪教令好施，勸樂教授獲安隱處。無智慧教令黠慧，勸樂教授安隱處。如是信如來，至真，等正覺，明行成，為善逝，世間解無上士，道法御，天人師，號佛，世尊。教信法，教授獲安隱處。諸法甚深，現身獲果，義味甚深。如是智者，明通此行，教令信聖眾。如來聖眾甚清淨，行直不曲，常和合法。法成就，戒成就，三昧成就，智慧成就，解脫成就，解脫見慧成就，所謂聖眾四雙八輩，是謂如來聖眾最尊最貴，當尊奉敬仰，是世間無上福田。如是諸子當教父母行悲。（佛說父母恩難報經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>26、烏答摩納至佛問訊，而作是言：曇雲，若眾生如法乞財，供養父母，又以正理使得樂處，正理供給，當得福不？佛言：如是供養，實得大福。佛言：摩納，不限汝也。一切如法乞財，又以正理供養父母，正理使樂，正理供給，獲無量福。（雜阿含經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>27、親恩若此，當何以報？諸沙門對曰：唯當盡禮，慈心供養，以賽親恩耳。世尊又曰：子之養親，甘露百味，以恣其口；天樂眾音，以娛其耳；名衣上服，光耀其體；兩肩荷負，周流四海，訖子年命，以賽恩養，可謂孝乎？諸沙門曰：唯孝之大，莫高乎茲。世尊告曰：未為孝矣。若親頑闇，不奉三尊，兇虐殘戾&nbsp; 
    濫竊非物，情染外色偽辭非道，耽醉荒亂，違背正真，兇蘗若斯，子當極諫以啟悟之。若猶蓇蓇未悟，即為開化，牽譬引類，示王者之牢獄，諸囚之刑戮。曰：斯為不軌，身被眾毒，自招殞命。命終神去，繫於太山，湯火萬毒，獨喚無救。由彼履惡，遭此重殃。若復未移，悲泣啼號，絕不飲食，親雖不明，必以恩愛之痛，懼子死矣，由當強忍伏，心崇正道。若親遷志，奉佛五戒：仁惻不殺，清讓不盜、貞潔不婬、守信不欺、孝順不醉。宗門之內，即親慈子孝，夫正婦貞，九族和睦，僕使恭順，潤澤遠被，含血受恩。十方諸佛，天龍鬼神，有道之君，忠平之臣，黎庶萬姓，無不愛敬，祐而安之。雖有顛倒之政，佞臣之輔，兇兒妖婦，千邪萬怪，無如己何。於是二親處世常安，壽終魂靈升生天上，諸佛共會，得聞法言，獲道度世，長與苦別。佛言：諸沙門，睹世無孝，惟斯為孝耳，能令二親去惡為善，奉持五戒，執三自歸，朝奉而暮終者，恩重於乳哺之養，無量之惠，若不能以三尊之至化其親者，雖為孝養，猶不孝矣。（孝子經）</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>28、告諸比丘：教二人作善，不可得報恩。云何為二，所謂父母也。若復比丘，有人以父著左肩上，以母著右肩上，至千萬歲，衣被飲食，床座臥具，病瘦醫藥，即於肩上放屎尿，猶不能得報恩。比丘當知父母恩重，抱之育之，隨時將護，不失時節，得見日月。以此方便，知此恩難報。是故諸比丘當供養父母，常當孝順，不失時節。（增壹阿含經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>29、受優婆塞戒，先學世書。既學通達，如法求財。若得財物，應作四分。一分應供父母、己身、妻子、眷屬。二分應作如法販轉。留餘一分，藏積俟用。（優婆塞戒經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>30、若優婆塞受持戒訖，不能供養父母師長，是優婆塞得失意罪。（優婆塞戒經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>31、佛言：若人於父母所，作少供養，獲福無量，少作不順，罪亦無量。（雜寶藏經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>32、佛告諸比丘言：有八種人，應決定施，不復生疑。一父、二母、三佛、四弟子、五遠來之人、六遠去之人、七病人、八看病者。（雜寶藏經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>33、菩薩為供養佛法僧及父母兄弟，得畜財物。為起寺舍造像，為布施，若有此因緣，得受金銀財物，無有罪過。（文殊師利問經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>34、有四種恩，甚為難報。何等為四？一者父，二者母，三者如來，四者說法法師。若有供養此四種人，得無量福。現在為人之所讚歎，於未來世能得菩提。（正法念處經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>35、眾生知恩欲報德者，爾時菩薩令修善，不須世間財利酬報。報之大者，當供養父母，乃至持戒。求報恩者，令其行善。是名菩薩報恩巧方便。&nbsp;&nbsp;&nbsp; 
    菩薩為主於父母尊重，種種方便勤修善法，隨時供養，知恩報恩。（菩薩地持經）</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>36、飯諸賢聖，不如孝事其親。孝者，盡直心，無外私。佛告諸比丘：吾世世奉諸佛至孝之行，德高福盛，遂成天中之天，三界獨步。（六度集經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>37、文殊師利白佛言：云何如來說父母恩大，不可不報；又言師僧之恩，不可稱量。其誰為最？佛言：夫在家者，孝事父母，在於膝下，莫以報生邀與之等。以生育恩深故言大也。若從師學，開發知見，次恩大也。夫出家者，捨於生死之家，入法門中，受微妙法，師之力也。生長法身，出功德財，養智慧命，功莫大也。追其所生，乃次之耳。（舍利弗問經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>38、天聞地神云乎：我負大地，一切所有，及須彌山之重亦不厭。然我於三種人恆有厭心：一者懷叛逆心，欲謀害人王者，二者棄親恩，不孝父母者，三者撥無因果，破法輪僧，障修善者也。如是人，一念間亦不欲任持之。（華嚴經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>39、佛告阿難：若有眾生殺父害母，罵辱六親，作是罪者，命終之時，揮霍之間，譬如壯士屈伸臂頃，直落阿鼻大地獄中。化閻羅王大聲告敕：癡人獄種，汝在世時，不孝父母，邪慢無道。汝今生處，名阿鼻地獄。作是語已，即滅不現。爾時，獄卒復驅罪人，從於下鬲，乃至上鬲，經歷八萬四千鬲中，捸身而過，至鐵網際，一日一夜，爾乃周遍。阿鼻地獄一日一夜，此閻浮提日月歲數，六十小劫。如是壽命，盡一大劫。具五逆者，其人受罪，足滿五劫。（觀佛三昧海經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>40、佛告阿難：若有父母妻子不放此人至於道場者，此人應向父母等前，燒種種香，長跪合掌。應作是言：我今欲至道場，哀愍聽許。亦應種種諫曉，隨宜說法。亦應三請，若不聽者，此人應於舍宅，默自思惟，誦持經典。（大方等陀羅尼經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>41、世間父母極親愛，眾生慢心不尊重；欲今摧伏我慢幢，是故出家為救護。（大乘菩薩藏正法經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>42、菩薩世世喜然燈於佛寺，及師父母前。菩薩世世隨時熟果及好香華，持上佛比丘僧師父母。菩薩世世事師父母，若見臥睡，不數驚覺，若欲使覺，當持音樂。若持好語，誦經往覺之。菩薩世世有奇異美飯食，終不獨食。若師父母有飯食，不滅損而食之。菩薩世世持善意視佛，見怨家，見父母，心正等無異。（佛說菩薩行五十緣經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>43、佛告諸比丘：人生世間，不孝父母，不敬沙門，不行仁義，不學經戒，不畏後世者，其人身死，當墮地獄。（閻羅王五使經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>44、爾時，信相菩薩為諸眾生而作發起，白佛言：世尊，今有受罪眾生，為諸獄卒判磪斬身，從頭至足，乃至其頂。斬之已訖，巧風吹活，而復斬之，何罪所致？佛言：以前世時，不信三尊，不孝父母，屠兒魁膾，斬截眾生，而獲斯罪。（罪業報應教化地獄經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>45、復有眾生身體頑痺，眉鬚墮落，舉身洪爛，鳥棲鹿宿，人跡永絕，點污親族，人不喜見，名之癩病。何罪所致？佛言：以前世時，坐不信三尊，不孝父母，破壞塔寺，剝脫道人，斫射賢聖，傷害師長，常無返復，背恩忘義，常巧苟且，婬暱尊卑，無所忌諱，故獲斯罪。（罪業報應教化地獄經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>46、復有眾生身體長大，聾騃無足，宛轉腹行，唯食泥土以自活命，為諸小蟲之所唼食。常受此苦，不可堪處。何罪所致？佛言：以前世時，坐為人自用，不信好言善語，不孝父母，反戾時君。若為帝王大臣，四鎮方伯，州郡令長，官禁督護，恃其威勢，侵奪民物，無有道理，使民苦悴，呼嗟而行，故獲斯罪。（罪業報應教化地獄經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>47、復有眾生，其形甚醜，身黑如漆，面目復青，頭頰俱堆，皰面平鼻，兩眼黃赤，牙齒疏缺，口氣腥臭，矬短臃腫凸髖，腳復繚戾，僂脊眶肪，費衣健食，惡瘡膿血，水腫乾痟，疥癩癰疽，種種諸惡，集在其身。雖親附人，人不在意。若他作罪，橫罹其殃。永不見佛永不聞法，永不識僧。何罪所致？佛言：以前世時，坐為人子不孝父母，為臣不忠其君，為君不敬其下，朋友不賞其信，鄉黨不以其齒，朝廷不以其爵。妄為趨作，心意顛倒，無有其度。不信三尊，殺君害師，伐國掠民，攻城破塢，偷寨過盜，惡業非一，美己惡人，侵凌孤老，誣謗賢聖，輕慢尊長，欺誑下賤。一切罪惡，悉具犯之，眾惡集報，故獲斯罪。（罪業報應教化地獄經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>48、佛告辯意：復有五事行，死入地嶽億劫乃出。何謂為五？一者：不信有佛法眾而行誹謗，輕毀聖道。二者：破壞佛寺尊廟。三者：四輩轉相毀謗，不信殃罪，無敬順意。四者：反逆，無有上下，君臣父子不相順從。五者：當來有欲為道者，已得為道，便不受師教而自貢高，輕慢誹師。（佛說辯意長者子所問經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>49、死生之宜，各有其人。有人貪生，有人樂死。何人貪生？其人生世，愚癡幽冥，不知死已，後世更生。違佛遠法，不遭明師，殺盜婬欺，唯惡是從。如是之人，貪生畏死。何人樂死？遭遇明師，奉事三寶，改惡修善，孝養父母，敬事師長，和順妻子，奴婢眷屬，謙敬於人，如斯之人，惡生樂死。所以者何？善人死者，福應生天，受五欲樂。惡人死者，應入地獄，受無量苦。善人樂死，如囚出獄。惡人畏死，如囚入獄。（未曾有因緣經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>50、世尊又告王曰：眾惡之罪，最重有五。不孝不忠，殺親殺君，家滅國亂，重罪一也。羅漢之行，得空不願，無相之定，與佛齊意，拯濟眾生；而愚向之，重罪二也。佛者，眾罪已畢，景福會成，相好十力，法導眾生，慈悲喜護，心過慈母；而愚惡謗，重罪三也。清淨沙門，志清行高，懷抱經法，助佛化愚，諸佛相紹繼，眾生得度，皆由眾僧。佞讒交搆，以致不調，僧不調，正法毀民狂走；正法毀，民狂走者，三道興，惱比丘僧，重罪四也。佛之尊廟，寶物水土，眾生赤心以貢三尊，愚人或毀盜之，重罪五者也。犯斯五者，其罪最重。（佛說自愛經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>51、若有不孝眾生，不念父母生養之恩，捨背父母與妻子居，所有衣食病瘦湯藥，念給妻子，不與父母。父母衰老，出入無力，曾不生憂，親近扶侍。於其妻子，晝夜不離。得一美味，不敢自噉，持與妻子，或偷父母財寶私與妻子歡樂食噉。父母善言不肯隨順，妻子惡語信用無捨，或為妻子訶罵父母。或共親族，母女姊妹，尊卑上下，行於婬欲，無慚愧心。如是眾生，攝在何等眾生數中？答言：大王，如是惡人，攝在劫奪眾生數中上品治罪。何以故？大王，當知父母恩重，至心孝養，猶不能報，何況棄捨，遮逆教命。是名世間最大劫賊。（大薩遮足乾子受記經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>52、是諸眾生所作十惡之無間業，誹謗三寶，不孝父母，及沙門婆羅門，輕慢尊長，應墮地獄餓鬼畜生。（會部金光明經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>53、佛語寶積：未來眾生具五因緣，得聞藥王藥上二菩薩名。何謂為五？一者：慈心不殺，具佛禁戒，威儀不缺。二者：孝養父母，行世十善。三者：身心安寂，繫念不亂。四者：聞方等經，心不驚疑，不沒不退。五者：信佛不滅，於第一義心如流水，念念不絕。（佛說觀藥王藥上二菩薩經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>54、普賢菩薩告德藏菩薩言：佛子若欲證得此三昧者，先應修福，集諸善根，謂常供養佛法僧眾，及以父母，所有一切貧窮苦惱，無救無歸，可悲愍者，攝取不捨。乃至身肉，無可吝惜。何以故？供養佛者，得大福德，速成阿耨多羅三藐三菩提，令諸眾生皆獲安樂。供養法者增長智慧，證法自在，能正了知諸法實性。供養僧者，增長無量福智資糧，致成佛道。供養父母和尚尊師，及世間中曾致饒益，賴其恩者，應念倍增報恩供養。何以故？以知恩者，雖在生死，不壞善根；不知恩者，善報斷滅，作諸惡業。故諸如來稱讚知恩，毀背恩者。（大方廣如來不思議境界經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>55、佛告不離先尼王：人命欲終，身體不寧，血脈為消，面色為變，命日欲促。溫去身冷，魂神去矣。所有珍寶父母、兄弟、妻子、內外知識、奴婢皆當棄捐。隨行獨去，不知所到。世間雖樂，不得久留。王當是時，當何恃怙？唯有孝順慈養二親，供事高行清潔沙門。見凡老人，當尊敬之；所有財寶，與民同歡；當以慈心施惠於民；無以讒言殘害民命。為王之法，當宣聖道，教民為善；唯守一心，心存三尊。王者如斯，諸聖咨嗟；天龍鬼神擁護其國；生有榮譽，死得上天。身死神去，當何所恃，唯恃善耳。火盛煒燁，恃水滅之；飢渴之人，唯恃水穀；老恃機杖；盲恃有目；冥恃燈火；疾病困篤，恃良醫藥；船行巨海，風浪盛猛，恃被榜櫓；道有盜賊，恃藏匿處。身死神去，唯恃修喜；猶波難逢，各恃其事以自拔濟。（佛說諫王經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>56、佛告比丘：堅持七行，必得帝釋。何以故？昔者帝釋為人之時，發初履行，孝順父母；供養尊長；所言柔軟；斷於兩舌；好施無慳；恆修實語，終不欺誑；不起瞋恚；設生嫌恨，尋思滅之。（雜阿含經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>57、夫欲淨業者，得生西方極樂國土。欲生彼國者，當修三福。一者孝養父母，奉事師長，慈心不殺，修十善業；二者受持三歸，具足眾戒，不犯威儀；三者發菩提心，深信因果，讀誦大乘，勸進行者。（觀無量壽經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>58、無以蘗妻，遠賢不親，女情多欲，好色無倦，違孝殺親，國政荒亂，萬民流亡。本志惠施，以戒自檢，軟心崇仁，蒸蒸進德，潛意寂寞學志叡達，名動諸天，明齊賢者。自穢妻聚惑志女色，荒迷於欲，妖蠱姿態，其變萬端。薄志之夫，淺見之士，睹其如此，不覺微漸，遂迴志沒身，從彼妖媚，邪巧之辭，或危親殺君，吝色情蕩，忿疾怠慢，散心盲瞑，等行禽獸。自古世來，無不由之亡身滅宗。是以沙門獨而不雙，清潔其志，唯道是務。奉此明戒，為君即保四海，為臣即忠，以仁養民，父法明，子孝慈，夫信婦貞。優婆塞優婆夷執行如此，世世逢佛，見法得道。（孝子經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>59、若自造作衣服缽器，先奉上佛，并令父母師長和尚先一受用，然後自服。</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>60、善男子，若得人身，多饒財物，兼得自在，先應供養父母師長和尚耆舊。</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>61、修菩提道，布施持戒多聞智慧，修學世法，供養父母師長有德，修奢摩他毗婆舍那，讀誦書寫十二部經，復能遠離貪恚癡等，名為菩提勤行精進。如是悉名為正精進。（優婆塞戒經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>62、如來以正遍知，宣說真實之言，為一切父母故，常修難行苦行，難捨能捨。頭目髓腦，國城妻子，象馬七寶輩輿車乘，衣服飲食，臥具醫藥，一切給與，勸修精進戒施、多聞、禪定、智慧、乃至具足一切萬行，不休不息，心無疲倦。為孝養父母，知恩報恩故，今得速成阿耨多羅三藐三菩提。（大方便佛報恩經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>63、菩薩於無量阿僧祇劫，孝養父母，衣服飲食，房舍臥具，乃至身肉骨髓。其事如是，以此因緣，自致成佛。</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>父母眾僧，宜應讚歎軟語，常念其恩。眾僧者，出三界之福田；父母者，三界內最勝福田。何以故？眾僧之中，有四雙八輩，十二賢士，供之得福，進可成道。父母者，十月懷抱，推乾去溼，乳哺長大，教誨技藝，隨時將養；及其出家，修得解脫，度生死海，自利兼利，一切眾生。佛告阿難：父母眾僧，是一切眾生二種福田，所謂人天泥洹解脫妙果，因之得成。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>64、佛告阿難：均提沙彌，非適今也。過去世時，供養父母眾僧，修好功德，遇善知識，今得道果。（大方便佛報恩經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>65、菩薩摩訶薩，於昔無量阿僧祇劫，恭敬父母、和尚、諸師上座長老。於無量劫常為眾生而行布施，堅持禁戒，修習忍辱，勤行精進，禪定智慧，大慈大悲，大喜大捨。是故今得三十二相，八十種好，金剛之身。（大般涅槃經）&nbsp; 
    施三種人，果報無盡：一病人、二父母、三如來。（大般涅槃經）</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>66、使我疾成無上正真道者，皆由孝德也。（孝子經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>67、佛告首迦：眾生惱亂父母，令心憂惱，得多病報。供養自己父母及諸病人，得少病報。於父母所無愛敬心，得醜陋報；愛敬父母尊長，得端正報。於己父母及賢聖所，無心奉侍，得少威勢報；於己父母及賢聖所，恭敬奉迎，得大威勢報。不知敬父，不知敬母，得下族姓報；善知敬父，善知敬母，得上族姓報。於父母所，滅撤生業，得少資生報；於父母所，供養生業，得多資生報。（業報差別經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>68、世尊告諸比丘：有二法與凡夫得大功德，成大果報，得甘露味，至無為處。云何為二法？供養父母，是謂二人獲大功德，成大果報。若復供養一生補處菩薩，獲大功德，得大果報。是謂比丘施此二人獲大功德，受大果報，得甘露味，至無為處。是故諸比丘常念孝順供養父母。如是諸比丘當作是學。</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>69、如來出現世時，必當為五事。云何為五？一者當轉法輪；二者當度父母；三者無信之人，立於信地；四者未發菩薩意，使發菩薩心；五者當授將來佛決。若如來出現世時，當為此五事。（增壹阿含經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>70、佛語阿難：出家在家，慈心孝順，供養父母，計其功德，殊勝難量。所以者何？我自憶念過去世時，慈心孝順，供養父母，乃至身肉濟救父母危急之厄。以是功德上為天帝，下為聖王，乃至成佛，三界特尊，皆由斯福。（賢愚因緣經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>71、問：比丘教白衣不祭一切之人，為是理不？答：非。假使父母不食，敬心供養，亦得其福。問：人出家，王法父母不聽，為得戒不？答：不得。（目連問五百輕重經）&nbsp;&nbsp;&nbsp;&nbsp;&nbsp; 
    於師僧父母，心為卑下，用少功力，獲大深法。隨所記念，法入心耳。若貢高我慢，不伏師僧父母，當知是人已被魔鉤之所鉤著。（大乘修行菩薩行門諸經要集）</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>72、普賢菩薩告言：佛子於十方處，一切清淨圓滿佛剎，諸眾生類，其中示現無量佛事。諸菩薩等積種種福德善根，應供養佛，供養法，供養僧。孝養父母，常不斷絕。一切貧窮困苦孤獨亡□，菩薩皆應悲哀攝受，乃至自身血肉，隨應施與，勿生慳恪。（大方廣佛華嚴經不思議佛境界分）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>73、世若無佛，善事父母；事父母即是事佛也。（大集經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛言：非但今日讚歎慈孝，於無量劫，亦常讚歎。（雜寶藏經）</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>74、若有眾生知返復者，此人可敬。小恩尚不忘，何況大恩。設離此間百千由旬，猶近我不異，我恆歎譽。若有眾生不知返復者，大恩尚不憶，何況小者。彼非近我，我不近彼。正使著僧伽黎，在吾左右，此人猶遠。是故比丘當念返復，莫學無返復。（增壹阿含經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>75、佛告阿難、難陀、羅雲：汝等舉大愛道身，我當躬自供養。是時釋提桓因及諸天天王前白佛言：唯願世尊勿自勞神，我等自當供養。舍利弗告諸天：止止，此是如來所應修行，非是天龍鬼神所及也。所以然者，父母生子，多有所益，長養恩重，乳哺懷抱，要當報恩，不得不報恩。（增壹阿含經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>76、善男子，我於往昔為四事故，捨離生命。一者，為破眾生諸煩惱故。二者，為令眾生受安樂故。三者，為自除壞貪著身故。四者，為報父母生養恩故。（優婆塞戒經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>77、爾時，世尊在靈鷲山，以天眼遙見父王，病臥著床，羸困憔悴，命欲向終。告難陀曰：父王淨飯是我曹父，今得重病，宜當往見。難陀受教唯然。今宜往詣，報育養恩。阿難白言：淨飯王是我伯父，聽我出家為佛弟子，得佛為師，會欲共往。羅雲白言：世尊雖是我父，棄國求道，我蒙祖王育養成就而得出家。欲往奉覲祖王。佛言：善哉！王見佛到，痛既即除。佛言：唯願大王莫復悲憂，即以手著父王額上。無常對至，命盡氣絕，忽就後世。而以棺斂著於師子座上。佛共難陀在喪頭前，肅恭而立。阿難羅雲住在喪足。難陀長跪白佛言：父王養我，願聽難陀擔父王棺。阿難合掌白佛言：惟願聽我擔伯父棺。羅雲復前而白佛言：惟願聽我擔祖王棺。爾時世尊念當來世，人民兇暴，不報父母養育之恩，為不孝之者，為是當來眾生之等，設禮法故，如來躬自擔於父王之棺。即時三千大千世界六種震動，一切諸山嶇峨涌沒，如水上船。（佛說淨飯王般涅槃經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>78、大目犍連始得六通，欲度父母，報乳哺之恩。即以道眼觀視世間，見其亡母生餓鬼中，不見飲食，皮骨連立。目連悲哀，即以缽盛飯，往餉其母。母得缽飯，便以左手障缽，右手摶食。食未入口，化成火炭，遂不得食。目連大叫，悲號涕泣，馳還白佛，具陳如此。佛言：汝母罪根深結，非汝一人力所奈何。汝雖孝順，聲動天地天神地衹，邪魔外道，道士、四天王神，亦不能奈何。當須十方眾僧威神之力，乃得解脫。吾今當說救濟之法，令一切難皆離憂苦。佛告目連：十方眾僧，七月十五日僧自恣時，當為七世父母及現在父母，厄難中者，具飯百味五果，汲灌盆器，香油錠燭，床敷臥具，盡世甘美以著盆中，供養十方大德眾僧。當此之日，一切聖眾，或在山間禪定，或得四道果，或在樹下經行，或六通自在，教化聲聞緣覺，或十地菩薩大人權現比丘，在大眾中，皆同一心，受缽和羅飯，具清淨戒。聖眾之道，其德汪洋，其有供養此等自恣僧者，現世父母六親眷屬得出三塗之苦，應時解脫，衣食自然。若父母現在者，福樂百年；若七世父母，生天，自在化生，入天華光。時佛敕十方眾僧，皆先為施主家咒願，願七世父母行禪定意，然後受食。初受食時，先安佛前塔寺中。佛前眾僧咒願竟，便自受食。時目連比丘及大菩薩眾皆大歡喜。目連悲啼泣聲釋然除滅，時目連母，即於是日，得脫一劫餓鬼之苦。（佛說盂蘭盆經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>79、目連復白佛言：弟子所生母，得蒙三寶功德之力，眾僧威神之力故，若未來世，一切佛弟子，亦應奉盂蘭盆救度現在父母，乃至七世父母，可為爾不？佛言：大善快問，我正欲說，汝今復問。善男子，若比丘、比丘尼、國王、太子、大臣、宰相、三公、百官、萬民、庶人行慈孝者，皆應先為所生現在父母，過去七世父母，於七月十五日，佛歡喜日，僧自恣日，以百味飯食，安盂蘭盆中，施十方自恣僧。願使現在父母壽命百年、無病，無一切苦惱之患；乃至七世父母離餓鬼苦，生人天中，福樂無極。是佛弟子修孝順者，應念念常憶父母，乃至七世父母；年年七月十五日，常以孝慈，憶所生父母，為作盂蘭盆，施佛及僧，以報父母長養慈愛之恩。（佛說盂蘭盆經）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span lang=EN-US>80、畢陵伽婆蹉，父母貧窮，欲以衣供養而不敢，以白佛，佛告諸比丘：若人百年之中，右肩擔父，左肩擔母，極世珍奇，衣食供養，猶不能報須臾之恩。從今聽諸比丘盡心盡壽供養父母，若不供養，得重罪。（彌沙塞部五分律）</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
