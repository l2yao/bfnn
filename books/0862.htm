
<html>
<head>
<meta http-equiv=Content-Type content="text/html; charset=Big5">
<title>八大人覺經略解</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="book.css">
</head>
<body lang=ZH-TW background="textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>八大人覺經略解<span
lang=EN-US></span></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>後漢沙門安世高譯<span lang=EN-US></span></span></p>
  <p class=MsoPlainText align=center style='text-align:center'><span
style='color:#003300'>明 蕅益釋智旭解<span lang=EN-US></span></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>大文為三：初總標，二別明，三結歎。 
    今初<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>為佛弟子，常於晝夜，至心誦念八大人覺。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>不論在家出家，但是歸依於佛，即為佛之弟子。既為佛子，即應恆修此八種覺。言「常於晝夜」者，明其功無間斷。言「至心」者，明其親切真誠。言「誦念」者，明其文義淳熟，記憶不忘也。「八大人覺」，釋現結歎文中。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>二別明即為八。初無常無我覺。<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>第一覺悟：世間無常，國土危脆；四大苦空，五陰無我；生滅變異，虛偽無主；心是惡源，行為罪藪。如是觀察，漸離生死。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此入道之初門，破我法執之前陳也。先觀世間無常，國土危脆，如高岸為谷，深谷為陵等，則於依報無可貪著。次以四大觀身。地水火風互相陵害，故有四百四病之苦。各無實性故，究竟皆空。次以四陰觀心。所謂受想行識，并此色身，共名五陰。於中實無我及我所，但是生滅之法，剎那剎那遷變轉異。不實故虛，非真故偽，遞相乘代故無主。則於正報無可貪著。又此正報身心，不惟空愛惜之，於事無益，而且一迷六塵緣影為自心相，則心便為眾惡之源；一迷四大為自身相，則形便為眾罪之藪。倘不直下覤破，害安有極。若能如是觀察，則身心二執漸輕，即漸離生死之第一方便也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>二常修少欲覺<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>第二覺知：多欲為苦。生死疲勞，從貪欲起；少欲無為，身心自在。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此既以第一覺降伏見惑，次以第二覺降伏思惑也。思惑雖多，欲貪為首。能修少欲，則可以悟無為而得自在矣！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>三知足守道覺<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>第三覺知：心無厭足，惟得多求，增長罪惡。菩薩不爾；常念知足，安貧守道，惟慧是業。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此既修少欲，復修知足，以專心於慧業也。多欲不知足人，最能障慧。今於少欲之中，又復知足，則慧業任運可進矣！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>四常行精進覺<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>第四覺知：懈怠墜落。常行精進，破煩惱惡，摧伏四魔，出陰界獄。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫所謂少欲知足者，正欲省其精力以辦出要耳！倘託言知足，而反坐在懈怠除中，則墜落不淺矣！故必常行精進，以破見思煩惱。煩惱之魔既破，則陰魔、天魔、死魔皆悉摧伏，而五陰十八界獄乃可出也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>五多開智慧覺<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>第五覺悟：愚癡生死。菩薩常念，廣學多聞，增長智慧，成就辯才，教化一切，悉以大樂。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>雖云精進，若不廣學多聞，增長智慧，則成暗證之愆。又有聞無慧，如把火自燒；有慧無聞，如執刀自割。聞慧具足，方可自利利他。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>六布施平等覺<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>第六覺知：貧苦多怨，橫結惡緣。菩薩布施，等念怨親，不念舊惡，不憎惡人。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>雖有智慧而無福德，亦不可以自利利他，故須具行三檀也。知貧苦之多怨，而行布施，即財施也。知怨親之平等，而不念不憎，即無畏施也。法施已於上文明之。今以財及無畏，圓滿三檀耳。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>七出家梵行覺<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>第七覺悟：五欲過患、雖為俗人，不染世樂。常念三衣瓦缽法器，志願出家；守道清白，梵行高遠，慈悲一切。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>雖修智慧福德，若不永離居家五欲，終不可以紹隆僧寶，住持佛法。當知三世諸佛，無有不示出家而成道者也。三衣：一安陀會，二優多羅僧，三僧伽梨也。然使身雖出家，而不能守道清白，梵行高遠，慈悲一切，則為竊佛形儀，罪加一等，不可不知。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>八大心普濟覺<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>第八覺知：生死熾然，苦惱無量。發大乘心，普濟一切；願代眾生受無量苦，令諸眾生畢竟大樂。<span lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>雖復出家，不發大乘普濟之心，則慈心不周；不發代眾生苦之心，則悲心不切。慈悲周切，方是紹佛家業之真子也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>三結歎<span lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>如此八事，乃是諸佛菩薩大人之所覺悟。精進行道，慈悲修慧；乘法身船，至涅槃岸。復還生死，度脫眾生；以前八事，開導一切，令諸眾生覺生死苦，捨離五欲，修心聖道。若佛弟子誦此八事，於念念中，滅無量罪，進趣菩提，速登正覺，永斷生死，常住快樂。<span
lang=EN-US></span></span></b></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>「如此八事」下十六字，結成名義。「精進行道」下十六字，結成自覺功德。法身船，指所悟性德。涅槃岸，指修德所顯也。「復還生死」下三十二字，結成覺他功德。惟自覺，方能覺他也。「若佛弟子」下三十二字，結成誦念功德。能誦其文，必能精思其義；能思其義，必能以此自覺覺他。故能滅罪而斷生死苦，趣覺而證常住樂也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>八大人覺經略解竟</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
