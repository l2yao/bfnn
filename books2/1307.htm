
<html>
<head>
<meta http-equiv=Content-Type content="text/html; charset=Big5">
<title>佛教各宗大意二輯第一種—成實宗大意</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW link=blue vlink=purple background="../books/textbackground.jpg" class="Normal" bgcolor="#ffffff">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>佛教各宗大意二輯第一種<span
lang=EN-US></span></span></b></p>
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>—</span></b><b><span
style='font-size:36.0pt;font-family:標楷體;color:#FF6600'>成實宗大意</span></b><b><span lang=EN-US style='font-size:36.0pt;
font-family:標楷體;color:#FF6600'></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>黃懺華居士編述</span><span lang=EN-US style='font-family:"Times New Roman";
color:#003300'></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span lang=EN-US><a
href="#a01">第一篇 緒論</a></span></p>
  <p class=MsoPlainText align=center style='text-align:center'><span lang=EN-US><a
href="#a02">第二篇 此宗之教義</a></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a01></a><span style='color:#333399'>成實宗大意<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一篇<span>&nbsp; 
    </span>緒論</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一章 
    &nbsp;此宗之名稱及其略史</font><span lang=EN-US></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗以成實論為所依之教典，故名成實宗。佛滅度後九百年時，中印度有訶梨跋摩（譯云師子鎧）者，初學於數論外道，後遇薩婆多宗（但西域記云經部）鳩摩羅陀聞佛教之妙理，遂捨僧去佉學，人羅陀門，時羅陀所弘者，迦多衍尼子之教義。跋摩慨其所釋，近在名相，浮繁支離，失佛教之源旨。遂徙轍僧祇，大小兼學，簡取諸部之長，造成實論。鳩摩羅什，於姚秦弘始十三年，譯出此論，且弘講之。其門下采承師說，製造章疏，自是講習頗盛，與大乘之三論宗，同為中國最早所成之宗派。自東晉之末葉，至唐初，二百餘年，成實宗之教義，風靡一世，隋唐以後，遂歸寂落，長為三論附庸。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第二章<span>&nbsp; 
    </span>此宗之部屬</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>關於此宗之部屬，有異說。訶梨跋摩，採小乘諸部中最勝之教義，立此宗，故所依本部，或云多聞；如真諦疏云：所弘之教，深於大眾，過舊所聞，故名多聞也。成實論即從此部出，故參涉大乘義，或云經部；如慧愷舊俱金序云：成實乃以經部駁斥餘師。或云探大釋小；如三論玄義云：有人云探大乘義，以釋小乘，具含大小，或云曇無德部；如大乘義章云：成實宗計，多相似曇無德部，或云取小乘諸部長，乃至或云化地部，又羅什天台嘉祥，並判此論為小乘。梁三大法師，並云大乘。道宣元照，並云教是小乘，義兼大乘。然由玄窺基考定，屬末經量部。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第三章<span>&nbsp; 
    </span>成實論大綱</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第一）名義<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>言成實者，俱舍唯論人空，此論談諸法皆空，釋成佛一代所說經律三藏中真實義，故名成實；如初具足品云：知佛法第一，說亦得樂果，欲令法九住，不為名聞故，廣習諸異論，遍知智者意，欲造斯實論，唯一切智知，諸比丘異論，種種佛皆聽，故我欲正論，三藏中實義，於是說論。所言實義者，四諦也；如色相品云：問曰，汝先言當說成實論，今當說何者為實。實名四諦，謂苦，苦因，苦滅，滅道，乃至為成是法，故造斯論。佛雖自成此法，為度眾生故，處處散說；又佛略說法藏有八萬四干，是中有四依八因，是義或捨而不說，或有略說，我今欲次第撰集，令義明瞭，故說。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第二）內容<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此論總有二百二品，分為五聚。一發聚，此為全論之序分，有佛寶論初具足品等三十五品。二苦諦聚，分論色識想受行五陰，有色相品等五十九品。三集諦聚，分論業煩惱，有業相品等四十六品。四滅諦聚，論滅三種心，有立假名品等十四品。五道諦聚，分論定智，有定因品等四十八品。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>（第三）疏釋<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>羅什三藏譯出此論後，震旦諸師，多造章疏，見於高僧傳，然皆散佚不傳；其為他宗之典籍而足資研究此論之參考者，則有淨影慧遠之大乘義章，維摩經義記，十地經論疏，及吉藏之大乘玄論，三論玄義，中百十二門三疏，而尤以大乘義章為最。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399"><a name=a02></a>第二篇<span>&nbsp; 
    </span>此宗之教義</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第一章<span>&nbsp; 
    </span>真俗二諦</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗之教義，與三論相近，其觀察宇宙萬有，立世界第一義二門，即真俗二諦；如論門品云：論有二門，一世界門，二第一義門，然成實論中，有二種真俗二諦；如立假名云：佛說二諦，真諦俗諦。真諦，謂色等法及涅槃。俗諦，謂但假名，無有自體。如色等因緣成瓶，五緣因緣成人。是為第一種二諦；又滅法心品云：當知第一義故，諸行皆無。但以世諦故，有諸行。是為第二種二諦。於第一種二諦，俗諦唯一，即四大五根及人我等假名。真諦有二，即五陰等法及涅槃。此順有部宗之假說，非此宗之實義，於第二種二諦。真諦唯一，即涅槃。俗諦有二，即五陰及極微等。此此宗之實義也。茲列表如下：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
    </span>┌俗諦…………四大五根及人我等…假名有……………………假名心</p>
  <p class=MsoPlainText style='text-indent:24.0pt;'>第一種二諦┤</p>
  <p class=MsoPlainText style='text-indent:24.0pt;'><span>&nbsp;&nbsp;&nbsp;&nbsp;&nbsp;&nbsp; 
    </span>&nbsp;&nbsp;&nbsp;└真諦─┬──┐</p>
  <p class=MsoPlainText style='text-indent:24.0pt;'><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
    </span>┌世諦…┼……五陰及極微等………實法有………………………法心</p>
  <p class=MsoPlainText style='text-indent:24.0pt;'>第二種二諦┤<span>&nbsp;&nbsp;&nbsp;&nbsp;&nbsp; 
    </span>└──┐&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
    ┌假名空&nbsp; ┐</p>
  <p class=MsoPlainText style='text-indent:24.0pt;'><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
    </span>└第一義諦……涅槃…………………真實空┤非真實有├………心空</p>
  <p class=MsoPlainText style='text-indent:24.0pt;'><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
    </span>└真實空&nbsp; ┘</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>依俗諦，即世界門，不唯諸法得說為有，即有部宗所破人我，亦得說為有。如論門品云，以世界門故說有我；如經中說：我常自防護，為善自得善，為惡自得惡；又經中說：心識是常，又言長夜修心，死得上生，乃至又說某眾生生某處等，如是皆以世界門說；但此所謂我，非外道等所執常一主宰之實我，而假名之假我也；如無我品云：論者言，犢子道人說有我，餘者說無。問曰，何者為實。答曰，實無我法，所以者何，如經中佛語比丘，但以名字，但假施設，但以有用，故名為我。以但名字等故，知無真實。又云：聖人但隨俗故，說言有我，又於有我無我品，往復問答，論明我但假名，非真實有。如云：是故假名為我，非真實也。又云：是故當知五陰和合，假名為我，非實有也。由來一切几夫，隨逐假名，謂為有我，堅執不捨，以是流轉三界，永無脫期，故欲導之入第一義門，則必先被實我，莫若以假我，成實於此，舉以楔出楔為喻。如是，成實於世界門，立假我。更細考之，則成實之世界門，有假有實有二段，即一切諸法，以我等所見言之，則森然羅列，各異其形，各有其體，然此諸法，乃因緣和合所成，無有實體。非有而有，故名之為假有。假有三種，一因成假，二相續假，三相待假。因緣和合，假有諸法，名因成假。前後接連，假有諸法，名相續假。彼此隨待，假有諸法，名相待假。今當彼因成假，從而目如是之假法為實有生種種迷妄煩惱之能緣心，亦是假心，即假名心；如眾木和合成林，五陰和合成人，非有其實體，而常人目之為實有，此第一段也。次諸法乃因緣和合所成，故為假有。然和合而成此諸法之眾緣，與諸法較，則為實有。從而悟知諸法為假有唯和合而成此諸法之眾緣為實有之能緣心，方可以謂之實心，即法心。如悟知林雖假有，而眾木實有，身雖假有，而五陰實有，此第二段也。如上所述，成實於第一段，立假名有，於第二段，說實法有，然此皆世界門之觀察。次於第三段，明真實空，始為第一義門之觀察，即此和合而成諸法之眾緣，更細檢之，則亦唯較諸法為實有，非必有其實體，且就五陰言之：第一色陰，此為五根所成，五根為四大所成。然此四大，非實有，不過色香味觸所成，此宗意。四塵是實，四大五根假，攬塵成大，大成根故，是故四大假有，色香味觸實有。次識想受行四陰，此皆心之差別，是故唯心王實有，心數皆假有，即不過眾木較森林五陰較身體為實有，而眾木五陰；亦不外因緣假名法，更就其目為實有之心王并色香味觸分析之，則亦必歸於真空。如林自木成，木自根成，根又自四大四塵成，漸次分析，終歸於空，從而悟知諸法為真空之能緣心，亦可以謂之空心，如是於萬有上，立假有實有真空故，於心上，亦立假心法心空心三。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>成實於世界門，以假有實有，為引眾生入第一義之方便。更於第一義門，說假名空非真實有，使遂達真實空之第一義諦。復於假名品述此二門之關係曰，問曰，若第一諦中無此，世諦何用說耶。答曰，世間眾生，受用世諦。何以知之，如說畫火，人亦信受。諸佛賢聖，欲令世間離假名故，以世諦說；如經中佛說，我不與世間諍，世間與我諍，以智者無所諍故，又上古時人，欲用物故，萬物生時，為立名字，所謂瓶等。若真是法，則不可得用，故說世諦，又若說二諦，則佛法清淨。以第一義故，智者不勝。以世諦故，愚者不諍，乃至又世諦者，是諸佛教化根本，謂布施持戒，報生善處。若以此法調柔其心，堪受道教，然後為說第一義諦。如是佛法，初不頓深，猶如大海，漸轉漸深，故說世諦，乃至如佛念言，羅侯羅比丘，今能成就得道智慧，當為說實法；譬如癰熟，壞之則易，生則難破，如是以世諦智令心調柔，然後當以第一智壞，此即訶梨跋摩論師設世界第一義二門命意所在也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第二章<span>&nbsp; 
    </span>人法二空</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>此宗依第一義明人法二空故論中立空無我二種觀，以觀二空；如聖行品云：有二行，空行無我行。於五陰中不見眾生，是名空行。見五陰亦無，是無我行；又減法心品云：又二種觀。空觀無我觀。空觀者，不見假名眾生，如人見瓶，以無水故空，如是見五陰中無人故空，若不見法，是名無我。空觀者，人空觀也。瓶譬五陰。水喻實我。如瓶中無水，名曰空瓶。五陰中無人我，故名為空。無我觀者。法空觀也。如瓶體性無實五陰諸法，非真實有，是故不唯人我空。即五陰亦復如幻如化；故滅法心品又云：五陰實無，以世諦故有。所以者何，佛說諸行盡皆如幻如化，以世諦故有，非實有也。又經中說第一義空，此義以第一義諦故空，非世諦放空。第一義者，所謂色空無所有，乃至識空無所有，是故若人觀色等法空，是名見第一義空；又引水沬經云：又水沫經中，佛說若人見水聚沫，諦觀察之，如非真實。比丘亦爾，若正觀色陰，即知虛誑無牢無堅敗壞之相。觀受如泡，想如野馬，行如芭蕉，識如幻，亦復如是，此中五喻，皆示空義，所以者何，眼見水沬，消時還無，泡等亦爾，故知諸陰非真實有。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第三章<span>&nbsp; 
    </span>苦諦義</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>成實論之主旨，如前所述，在釋成如來所說三藏中實義。所謂實義，即若集滅道四諦，然所謂四諦，攝一苦中。苦者，流轉之現象也，流轉之現象也，流轉之表章也。故論中於餘三諦，亦皆冠以苦字，謂集為苦因，滅為苦滅，道為苦滅道；如色相品云：五受除是苦，諸業及煩惱是苦因，苦盡是苦滅，八聖道是苦滅道。四諦品言苦諦所攝，有三界四識處、四生、四食、六道、六界、六觸、七識處、八法、九眾生居、五陰、十二入、十八界、十二因緣、二十二根等法。色相品獨言五受除是苦者，以此為受身因緣，身為眾苦之聚故。成實法中，陰起前後，不得一時，心識之起，必託六根，於中五識，依五色根，意識一種，依於意根，從多為論，識依色生，故先明色，第二明識。色有三種，一者四大，謂地水火風。二四大所因成法。謂色香味觸四塵。三因四大所成法，謂眼等五根。是等相觸，故有聲生。四塵唯能造，造於四大。四大是假名色，色等集會，堅多名地，濕多名水，熱多名火，輕動多名風故。因此四大，成眼等五根，是故五根唯所造，四大通二。因四大成色，不可見有對，是名為眼。但緣色，不緣餘。但為眼識所依。不為餘所依。但識能知，非根能知，乃至身根，亦復如是。色謂青黃赤白黑。香有二種，一成質香。即樹香等。二緣生香，依彼香質，緣生香氣，離質而去，如香熏衣。令衣有香，如香熏麻，令油有香，如風經過香樹而來，風中有香，或復孤遊。更無所成。味謂甜酢鹹辛苦淡等。觸有三十九種。堅軟、輕重、強弱、冷熱、澀滑、強濯等十二種。是其外觸。猗樂、疲極不疲極、若病若差、身利身鈍、嬾重迷悶、瞪朦。疼痺、噸呻、飢渴、飽滿、嗜樂不嗜樂懵等二十七種，是其內觸。色但為眼識所緣，不為餘所緣，乃至味觸，亦復如是。四大相擊，便有聲發，是故聲唯所造。次明識陰，所言識者，謂能緣心。依色生識，能取前色是名識陰。心與數法，一體義分，如道品中一念，而有念處、念根、念力、念覺、正念等五種別名。以心差別故，有名為受有名為想等。但是一心，無別心數。次明想陰，於識所緣，分別取男女怨親等相，而實無此等諸法。但取假法，故名為想。次明受陰，於取相法，領納違順非違非順，是為苦、樂、不苦不樂三受。損惱身心，名為苦受。增益身心，名為樂受。非損非益，名不苦不樂。然有部實有樂受，經部則三受皆苦，即一苦受，以時差別故，有名為樂有名為苦等；如辯三受品云：能惱害者，則名為苦。既惱害已，更求異苦以遮先苦，以願求故大苦暫息，爾時名樂。憂喜不了，不願不求，爾時名為不苦不樂。次明行陰，於所受法起貪瞋等，是名行陰；如思品云：經中說思是行陰。問曰，何等為思，答曰，願求為思，從貪生求，求即是思，作起行相，故名為思，成實法中，心法無量，除識想受，自餘一切，皆行陰攝；如是述五陰竟，當知此五陰皆苦；如行苦品云：如經中說，色是苦，受想行識是苦。若色生時，當知即是老病死等諸衰惱生。受想行識，亦復如是，更以多因緣明一切世界，從大地獄，上至有頂，皆是苦相。何以故，或從彼刀仗等緣逼而生惱，或從己身命財親戚之類離壞生惱，或緣行生厭厭行生惱故。由來我等眾生，無始以來，輪回三界六道，受諸苦惱，皆由於真苦中生樂想故，如癡蛾投火，於生死中：常被漂溺。若見諸世間一切皆苦，心不貪著，則得厭離。是故成實先明一切皆苦，次於苦想品，述修苦想之利曰，若法浸惱，是名為苦。是苦三種，苦苦、壞苦、行苦。現在實苦，謂刀仗等，是名苦苦。若愛別離時，所有苦生，謂妻子等，是名壞苦。若得空無我心，知有為法皆能侵惱，是名行苦。隨此苦心，名為苦想。問曰，若修苦想，得何等利。答曰，是苦想，有厭離果。所以者何，修苦想者，無依貪喜。無此喜故，則無有愛。又行者若能知法是苦，則不受諸行。若法雖無常無我，不能生苦，則終不捨。以苦故捨，以捨苦故，於苦得脫；又一切眾生最所怖畏，所謂是苦，若少壯老年賢愚貴賤，知此苦相，皆生厭離（中略）。又極愚癡處，謂於苦中而生樂想，以此想故，一切眾生，往來生死，心識惱亂，若得苦想，則得解脫（中略）。是故當觀世間一切皆苦，生厭離心，不受諸法，則得解脫。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第四章<span>&nbsp; 
    </span>集諦義</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>既明苦果，次究苦果所以產生之原因。產生苦果之原因，為業及煩惱。此業及煩惱，是後身因緣，故名之本集諦。業為正集，煩惱緣集；如無明品云：從無明生貪等煩惱，從煩惱起不善業，從業受身，受身因緣，得種種衰惱。所言業者，成實法中，餘處生時，能有損益，名之為業。相續之中，後起異前，名餘處生。此有思與思己二種。思業，即是意業。若決定殺眾生等不善意是。從意生業，謂之思已業，此有從思集業及身口業三種。故開此二業，更為意業、身業、語業三種。色形聚集，名之為身。起說之門，說之為口。伺緣名意，依斯起作，故名身業乃至意業。身業有三，一善，二不善，三無記。禮拜等法，謂之善。殺生等法，謂之不善。斷草等法，謂之無記，乃至意業亦如是。此三業中，意業最重，勝身口業，一切身口，由意成故。業是受身親因，業有無量差別，故受種種身。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>已說正集之諸業，次說緣集之煩惱。成實於煩惱論中，明十使煩惱，及隨煩惱，十煩惱大地法等。一切煩惱，多十使所攝。十使者，貪、恚、癡、疑、憍慢、及身見、邊見、邪見、見取、戒取。成實名能令生死相續之心行曰垢，垢即煩惱之謂。貪恚癡等，垢心之差別也修集此垢心乃至垢心生時，皆名為使。所言使者，意謂習癖，生死相續中，常隨眾生，如乳母常隨小兒，如瘧病鼠毒未脫，如熱鐵黑相，如種中芽，如債未還，次第相續增長，故名為使。所言貪者，於境染愛，名之為貪。依成實，多欲惡欲，慳著憍逸，如是一切，皆是貪使。所言瞋者，違境忿怒，故名為瞋。依成實，忿恚惱恨，嫉殺害，狠戾專執，不忍不悅不調等事，皆是瞋使。言無明者，依成實，邪心分別，無正慧明，故口無明；如無明品云：隨逐假名，名為無明。如凡夫隨我音聲，生我心，是即無明。貪瞋無明，是生死根本，憍慢亦然。所言慢者，以邪心自高，名之為慢。此有大慢慢慢我慢增上慢等。所言疑者，於解脫善不善三寶等實法中，心不決定，生有無等疑，名之為疑。若於樹杌等生疑，則非煩惱。言身見者，五陰名身，於五陰中生我心，取執分明，名為身見。言邊見者，偏於諸法或斷或常之一邊，名為邊見。如計一切法常或一切法斷，一切法有或一切法無，身與神異身滅神在，或身與神一身滅神亡，又死後還作，或死後不作等，皆名邊見。言邪見者，謂於四諦三寶等法，生無心。謬執乖正，故名邪見。五見皆邪，此見重故，偏名為邪。言見取者，於非實事中，生但是事實餘皆妄語之決定心，及於非勝法中，生勝想，皆名見取。言戒取者，取洗浴等戒，以為聖道，說為能淨，故云戒取。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>次隨煩惱。有、睡眠、掉、悔、、誑、無慚、無愧、放逸、詐、羅波那（現奇特為利養故，口悅人意，名羅波那）、現相（欲得他物，表欲得相，如言此物好等，名為現相）、激切（若為呰毀此人故。稱讚餘人。名為激切）、以利求利（若以施求施。言是施物從某邊得。如是等名以利求利）、單致利（若人有喜睡病。名單致利）、不喜、頻申、初不調（若人不知調適飲食多少，名初不調）、退心、不敬肅、樂惡友等二十一種。如是等法，從煩惱生，故名隨煩惱。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>次十煩惱大地法。所謂不信、懈怠、忘憶、散心、無明、邪方便、邪念、邪解、戲掉、放逸等。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>從業有身。是業從煩惱生。故煩惱為受身疏緣。然一切煩惱，皆從無明生。如前所述，隨逐假名，名為無明。假名有因和合假名，法假名，二種。大乘義章言，於事分齊。攬別成總。以細成麤，名因和合假。攬別成總，如陰成人。以細成麤，如以細色成麤色等。於法分齊，無常苦空無我等義，同體相成。名法和合假。心亦有二種，緣因和合假名之有為緣心，名癡心亦名想受。緣法假名之無為緣心，名智心，亦名慧受；如智相品云：心有二種，癡心智心。緣假名法，是名癡心。若但緣法，謂空無我，是名智心。凡夫如實不知空無我故，常隨假名，於五陰中妄計有人，生貪等煩惱。從煩惱生業，隨業有身，身為苦本，是故無明是十二因緣根本，不知此者，或言身如草木自然而生，或言萬物是大自在等諸天所生，或言微塵和合故生。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第五章<span>&nbsp; 
    </span>滅諦義</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>成實以滅為第一義諦，故以見滅為見聖諦，而以見滅諦為得聖道；如見一諦品云：以一諦得道，所謂為滅。所言滅者，即滅三心。三心者如前所述，成實於所緣境上，立假有實有真空，更於能緣心上，立假心、法心、空心三者，於實無眾生中，說言實有，名假名心。有實五陰心，名為法心。若緣涅槃，是名空心；如大乘義章言：因和合中，取立定性，是迷假心。法和合中，取立定性，是迷實心。無漏之慧，是其空心。滅者，先於聞思位中，以多聞因緣智或思惟因緣智滅．假名心。聞思智者，成實名真慧為智，即聞慧思慧也。從他聞法，名聞慧。聞法思惟意趣，名思慧。於聞思慧中，觀諸法從眾緣生。但假名字，實無我無我所，則假心滅；如後五定具品云：行者聞法，知陰界入等，但眾法和合，中無我故，則破假名。成實雖破三心，正義在破假名，故苦集諦中詳信解事，次於四善根位中，以空智滅法心。空智者，空無我智，修慧也。聞法思惟義趣已，隨法行，得如實現前知見，名修慧。於修慧中，見色空無所有，乃至識空無所有，則法心滅；如滅法心品云：善修空智，見五陰空，法心則滅。後於滅盡定或無餘涅槃位中，以重空義井滅空心。達真空無相；如三三昧品云：以空見五陰空，更以一空能空此空，是名空空，即常人皆在第一假心之地位，發我想，生種種煩惱業，故不可不證第一重二諦理，進而發第二實心，以滅假心。得此實心，則我想止，煩惱不生，此迦多衍尼子一派所期也。然訶梨跋摩，不以此實心為終極。故不可不更證第二重二諦理，進而發第三空心，以滅實心，既滅實心，并滅空心。三心都滅，則具足無我，人離言絕相之真空。諸業煩惱無依處故，永不復起。如是滅三心故，一切諸法皆空，唯歸一滅諦；如二三昧品云：聖正三昧者，若入法位，能證滅諦，則名聖正。何以知之，如長老比丘說，以定修心，因慧能遮煩惱。以慧修心，因定能遮煩惱。以定慧修心，因性得解脫，性謂斷性、離性、滅性；又若定慧一時具足，故名聖正，如以定慧得解脫，名俱解脫，然所謂滅諦者，涅槃之異名也；如五智品云：問曰，涅槃非實有耶。答曰，陰滅無餘，故稱涅槃，是中何所有耶。問曰，實有涅槃，何以知之，滅諦名涅槃，苦等諸諦實有故，涅槃亦應實有（中略）。答曰，若離諸陰更有異法名涅槃者，則不應名諸陰盡減以為涅槃，又若有涅槃，應說其體，何者是耶，又緣涅槃定名曰無相。若法相猶存者，何名無相。如是滅諦即涅槃，而涅槃又無之異名也；如百論疏釋成實五智品中五陰法無名為槃一段文云：成論文破之，汝經涅槃名無相，若是有者，當有相。又衣壞（成實作衣盡）名無衣，應別有無衣之法是有。成論小乘涅槃，是惑無處，無別有法。不當三性，從善因得，故名為善。數人破云：若涅槃是無，應無涅槃。成論答曰，非無涅槃，但涅槃是無法。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>次成實分得此涅槃果之階位為二十七賢聖，略為四行四得。四行者，行須陀洹，行斯陀含，行阿那含，行阿羅漢也。四得者須陀洹斯陀含阿那含阿羅漢也。行就因言，得就果言。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><font color="#333399">第六章<span>&nbsp; 
    </span>道諦義</font></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>次言通至滅諦之道諦，即三十七助菩提法，所謂四念處，四正勤、四如意足、五根、五力、七菩提分、八聖道分。成實於四諦品中，言三十七助菩提法，至定因品，但言八直聖道；又略為二，一定及定具，二智。八直聖道者，正見、正思惟、正精進、正語、正業、正命、正念、憶定也。此八正道，通故名道，離邪曰正。聞正法生慧，能信五陰無常等，曰正見。若此慧從自正正念生，曰正思惟。以此正思惟斷諸垢法，修集淨法，勤發精進，曰正精進。從此漸次出家受戒，得正語、正業、正命三道分。此三成實未釋，茲取大乘義章三釋中一義以補之，即離貪瞋癡三毒所起口業，名為正語。遠離三毒所起身業，名為正業。離四邪命，名為正命。言四邪命者，如龍樹說，一離下口食，謂不種殖，合和諸藥，治生販賣，以求活命。二離仰口食，謂不占相日月星宿吉凶等事，而求活命。三離方口食，謂不諂媚豪勢貴勝，通致使命，巧言多求，而自活命。四離維口食，謂不習學種種咒術，卜筮吉凶，晝師泥作，諸伎藝等，而自養活。從此正戒，次成念處及諸禪定。從念生慧，觀於身等名為念處。心住一處，名為禪定。因此念定，得真智慧，所謂如實智，即空智也。一說此八種中，正語正業正命為戒學，正念正定為定學，正見正思為慧學，精進常遍三學。如成實說，出家求道，先須受戒，是故先明正語正業及與正命。由戒心住，故次明其正念正定。由定發慧，慧有麤妙二種。麤者，聞慧思慧，說為正思。妙者，修慧，說為正見。精進常偏一切處行。如是，一心勤修諸定，生正智慧，滅三心，入無餘涅槃；如四十四智品云：八聖道中，正智為上，是正智果，所謂涅槃。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
