
<html>
<head>
<meta http-equiv=Content-Type content="text/html; charset=Big5">
<title>大勢至菩薩念佛圓通章釋</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>大勢至菩薩念佛圓通章釋<span
lang=EN-US></span></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>靈峰蕅益大師著<span lang=EN-US></span></span></p>
  <p class=MsoPlainText align=center style='text-align:center'><span
style='color:#003300'>—錄楞嚴經文句卷五—<span lang=EN-US></span></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><b><span
style='color:teal'>大勢至法王子。與其同倫五十二菩薩。即從座起。頂禮佛足。而白佛言。我憶往昔恆河沙劫。有佛出世。名無量光。十二如來相繼一劫。其最後佛。名超日月光。彼佛教我念佛三昧。譬如有人。一專為憶。一人專忘。如是二人。若逢不逢。或見非見。二人相憶。二憶念深。如是乃至從生至生。同於形影。不相乖異。十方如來憐念眾生。如母憶子。若子逃逝。雖憶何為。子若憶母如母憶時。母子歷生不相違遠。若眾生心憶佛念佛。現前當來必定見佛。去佛不遠。不假方便。自得心開。如染香人。身有香氣。此則名曰香光莊嚴。我本因地。以念佛心入無生忍。今於此界。攝念佛人歸於淨土。佛問圓通。我無選擇。都攝六根。淨念相繼。得三摩地。斯為第一。<span
lang=EN-US></span></span></b></p>
  <p class=MsoPlainText style='text-indent:24.0pt;'><span>&nbsp;</span></p>
  <p class=MsoPlainText style='text-indent:24.0pt;'>七大次第，先根後識，今識大後方明根大者，以此念佛三昧，亦逗此方機宜；末世眾生，須依念佛得度。又、四種三昧，同名念佛；念佛三昧，名為三昧中王，能攝一切三昧故也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>十六觀經云：「但見此菩薩一毛孔光，即見十方無量諸佛淨妙光明。是故號此菩薩，名無邊光，以智慧光普照一切，令離三塗，得無上力；是故號此菩薩，名大勢至。」</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>釋此圓通，亦為三意：一明境通別者，二明觀有盈縮，三明證有本跡。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>一明境通別者：別則隨舉一根，皆得為所觀境；如那律等五人，及下文觀音大士是也。今云「都攝六根，其境則通。依此六根而修念佛三昧，復有三種不同：一者、惟念自佛，二者、惟念他佛，三者、自他俱念。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>若惟念自佛，則與二十四種圓通是同，惟須一重能所，所謂：以六根為所觀，以妙觀察智相應心品為能觀。如央掘經云：「所謂彼眼根，於諸如來常，具足無減修，了了分明見。」乃至「彼意根，於諸如來常，具足無減修，了了分明知」等。此則該攝一切諸教，一切禪宗直指法門，罄無不盡也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>若惟念他佛，則與二十四種圓通有別，須知兩重能所。所謂：妙觀察智為能觀，六根為所觀；六根為能念，諸佛果德為所念。由第六識夾持六根，專注佛境，俾眼所見、無非佛色，耳所聞、無非佛聲，鼻所嗅、無非佛香，舌所宣、無非佛號，身所對、無非佛境，意所緣、無非佛法。此則該攝：彌陀、藥師、上生、等經，及蓮社事想法門，罄無不盡也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>若自他俱念，則與二十四聖圓通同而復別；先須開圓頓解，了知心、佛、眾生、三無差別，自他本自不二；乃托他佛以顯本性。故應佛顯，知本性明，托外義成，唯心觀立。此則開圓解處，與諸聖同；托他佛處，與諸聖異。十六觀經所謂「勝異方便」，今文所謂「不假方便自得心開。」由其方便最為勝異，故更不假餘方便也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>二明觀盈縮者：通途教觀，具如前文五根中說。今明念佛三昧，亦有四教不同，一一教中，亦復各有念自、念他、自他俱念、三種差別。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>藏教三者：觀此六根，無我、我所、證入滅諦涅槃，名念自佛。以此六根，緣佛三十二相，八十種好，滅罪生福，成出世因，名念他佛。緣想佛境，攝我六根，為欲淨諸戒品，生定發慧，現證果故，名自他俱念也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>通教三者：觀此六根，當體即空，非滅故空，名念自佛。六根如幻，佛身亦然；以如幻根，緣如幻佛，滅如幻罪，生如幻福，乃至得證如幻涅槃，名念他佛。所念、能念，無二幻故，托如幻境，成如幻觀，名自他俱念也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>別教三者：觀此六根，依無明有，斷無明故，九界六根得滅，佛界六根得成，名念自佛。正因佛性，雖復理同，我無緣、了，諸佛已具，緣念諸佛果中勝德，不生疲厭，名念他佛。我與諸佛三因平等，諸佛圓證，我今在迷，先念化身佛，助我緣因；次念報身佛，助我了因；後念法身佛。顯我正因；名自他俱念也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>圓教三者：六根皆如來藏，如來藏中，性見覺明，覺精明見，如一見根，見周法界。聞、嗅；覺、知、亦復如是，妙德瑩然，周遍法界，是念自佛。觀一佛身，即是一切諸佛之身；觀一相好，即是一切相好之海；稱一佛名，即是一切諸佛之名；觀一法門，即是一切微妙法門；觀於佛土一塵、一法，即是一切諸塵諸法；見一色身，即是圓見法、報、化身；瞻一影像，即是如來三身實相；名念他佛。諸佛、乃眾生心內之佛，眾生、乃諸佛心內眾生；觀身實相，觀佛亦然；全由性具三德，成彼諸佛果上三身；觀彼諸佛果上三身，即發自心本有三智；名自他俱念也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>三明證本跡者：自行、則本跡俱圓；化他、則四教俱用。還須先約三種念佛以釋今文，次明四種淨土以彰能攝。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>約念他佛釋今文者：一專為憶，即指十方如來。一人專忘，即指迷倒眾生。佛常逢見眾生，眾生常不逢見諸佛，故云：若逢不逢，或見非見。次喻佛憶眾生，更與尋常憶念不同，直如慈母憶子；子今憶母，亦須如母憶子，方得歷生不相違遠。憶者、恆審思量。念者、注心一境。憶念若深，則有現前即見佛者。如遠公三見聖相之類是也。亦有當來乃見佛者，如臨終佛迎，乃至華開見佛之類是也。不惟得見果佛，亦去果佛不遠，如經所明不退菩提，多有一生補處是也。不假方便，謂即以念佛為第一勝異方便，非餘一切方便所可及也。香、喻諸佛果德。染香人、身有香氣等，喻攬果成因，因能克果也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>約念自佛釋今文者：一專為憶，以喻本覺之性，隨諸眾生流轉五道，不相暫離。一人專忘，以喻始覺在無明時，念念背覺合塵。始本不離，故若逢。始本不合，故不逢。本即在始，故或見。始恆迷本，故非見也。十方如來，即指眾生本覺之性，元自豎窮橫遍。能生始覺，喻之如母。始覺在無明時，全體從本覺起，而違背本覺，喻以如子逃逝也。現前見佛，是圓初住。親見本覺法身。當來見佛，是圓五品、六根，相似見於本覺。去佛不遠，謂去自心妙覺極果不遠。不假方便，謂不假諸餘方便，非謂念自心佛不是勝妙方便也。香、喻本覺理性。染香人，身有香氣，喻無明熏，變成始覺也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>約自他俱念，例此可知。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>次明四種淨土以彰能攝者：所謂：凡聖同居淨土，方便有餘淨土，實報無障礙淨土，常寂光淨土也。今以藏、通、二教念他佛、念自他佛、二種三昧，攝歸同居、方便、二種淨土。謂藏七賢，通乾慧性地，皆歸同居淨；藏四果，通見地已上，皆歸方便淨也。以別教二種念佛三昧，攝歸同居、方便、實報、三種淨土；十信位，歸同居淨；十住、十行、十迴向位，歸方便淨；十地證道同圓，由念他佛之力，歸實報淨也。以圓教二種念佛三昧，攝歸四種淨土：五品位，歸同居淨；十信位，歸方便淨。初住去，歸實報淨，亦復分證寂光；妙覺位，歸於究竟寂光淨也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>若夫單念自佛，則通教已辦地上，能歸方便淨土；乾慧性地，不能歸同居淨土。藏教一總不能。圓教能歸實報、寂光、二種淨土。別教不能。又、圓教但念自佛者，但能豎入上三淨土，不能橫超西方淨土。又、單念自佛，則是諸聖所同，不顯此門獨妙。又單被四教利根，不能普被四教三根，故非勢至化他之本旨也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>問曰：但念他佛。得非心外取境耶？</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>答曰：圓人熾然但念他佛，了知他佛不離自心。權乘縱未了達自心，究竟心外決無別佛。故此念佛三昧，若迷、若悟，皆可共遵。迷者遵之，則不假方便，自得心開；悟者遵之，則自他不二，始覺合本矣。名為三昧中王，不亦宜乎！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
