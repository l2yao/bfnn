
<html>
<head>
<meta http-equiv=Content-Type content="text/html; charset=Big5">
<title>起信論示勝異方便釋</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>起信論示勝異方便釋<span
lang=EN-US></span></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>靈峰蕅益大師著</span></p>
  <p class=MsoPlainText align=center style='text-align:center'><span
style='color:#003300'>—錄自起信論裂網疏—<span lang=EN-US></span></span></p>
  <p class=MsoPlainText align=center style='text-align:center'><span
style='color:#003300'>獅山淨業學人會性敬輯</span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>更示勝異方便。分二：<span
lang=EN-US></span></span></p>
  <p class=MsoPlainText style='text-indent:24.0pt;'><span style='color:#333399'>初、泛明念佛除障：<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>復次：初學菩薩，住此娑婆世界，或值寒、熱，風雨不時，饑饉等苦；或見可畏眾生，三毒所纏，邪見顛倒，棄背善道，習行惡法。菩薩在中，心生怯弱，恐不可值遇諸佛菩薩，恐不能成就清淨信心，生疑欲退者，應作是念：十方所有諸佛菩薩，皆得大神通，無有障礙；能以種種善巧方便，救拔一切險厄眾生。作是念已，發大誓願，一心專念佛及菩薩。以生如是決定心故，於此命終，必得往生餘佛剎中，見佛、菩薩，信心成就，永離惡趣。（以上論文。以下疏釋。）</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>初學菩薩，已解一心真如、生滅二門，而修信行；但止觀力微，境緣粗惡；未入正定聚中，不能保其無退，故更示此勝異方便，令仗自心中之他佛，度脫佛心中之自身也。須知前止觀門，名念自佛三昧；今示念佛菩薩，即念他佛三昧。以念佛及菩薩，不生妄想分別，即是止行；了知諸佛菩薩，有大神通巧便，能救拔我，及諸眾生，即是觀行。所以修止觀時，設見佛菩薩形，知是魔事，不生取著。今念佛菩薩時，設更別商止觀，大似騎牛覓牛矣！然正念佛菩薩時，或得見佛菩薩，即應了知唯心所現，萬勿取著，勿生喜動，勿向人說。如遠公生平三見聖相，不語一人，此為要訣。惟至臨終見佛菩薩，方是感應道交，定非魔事，不必致疑。以佛菩薩得大神通，決定護念有緣念佛眾生，不失時故。言發大誓願者：為度眾生求生淨土，非為自身獨出生死。有此菩提弘願，方是往生正因。不然、縱令念佛菩薩，與佛菩薩氣分不相契合，不能生淨土也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><span style='color:#333399'>二、的指求生極樂<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>如經中說：若善男子、善女人，專念西方極樂世界阿彌陀佛，以諸善根迴向願生，決定往生。常見彼佛，信心增長，永不退轉。於彼聞法，觀佛法身，漸次修行得入正位。（以上論文。以下疏釋。）</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>十方諸佛，淨土無量，經論多指歸極樂者，略有四意：一者、阿彌陀佛與此土人最有緣故；乃至窮村僻塢，若男、若女、若長、若幼、若智、若愚，無不知稱阿彌陀佛名者。二者、法藏比丘願力勝故；諸佛果德雖實平等，因中願力任運攝生，無差別中有差別故。三者、令人繫念得專心故；若不專歎，則眾生既欲生西，又欲生東，心無一定，淨業難成。所以十方諸佛，同出廣長舌相，讚此一門，令人專憶。四者、阿彌陀佛，即法界藏身；極樂世界，即蓮華藏海。故見一佛，即為見無量諸佛；生一土，即為生無量土；念一佛，即是念一切佛；即為一切佛所護念，以法身不二故，生佛不二故，能念所念不二故。一念相應一念佛，念念相應念念佛，因該果徹，更無二故。餘如淨土經論廣明，不能備述也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
