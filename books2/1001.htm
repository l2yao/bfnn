
<html>
<head>
<meta http-equiv=Content-Type content="text/html; charset=Big5">
<title>雪廬老人事略</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" bgcolor="#ffffff" class="Normal">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>雪廬老人事略<span
lang=EN-US></span></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>李老居士炳南教授治喪委員會 謹述<span lang=EN-US></span></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>公諱豔，字炳南，號雪廬，法號德明，別署雪僧，雪叟，姓李氏，籍山東濟南。世居城內券門巷，積善聚族，已歷三百餘年，詩書相傳，簪纓攸續，城中父老咸知李氏第宅。公於民前二十二年（一八九○）即清光緒十六年，歲次庚寅，臘月七日，誕於斯。尊人壽村公，好禮尚義，教有義方。公自幼穎悟好學，諸經子史，循次讀誦。開講以後，兼治歧黃，又好劍術，而於篇什興趣尤濃，吟詠推敲，屢致忘食。迨研究佛學，教、禪、密、淨，皆嘗修持，最後則歸於淨業焉。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>民國紀元（一九一二），公方二十三歲，與濟南學界組成通俗教育會，當選會長。五年，更名私立通俗教育研究會，設講座於西門月洞，日日講學；又時往各集鎮遊行講演，並編印贈通俗詞曲，山東省府獎譽有加。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>民國九年（一九二○），公管莒縣監獄，目擊監房湫隘，垂憫囚徒，即謀興革。紆折五年，重建監舍，炳煥寬敞，設施完善。又倡德化重於刑齊，加強獄中教化，俾囚人知非向善。囚罹疾病，以精湛之醫術療之。罪屍無主者，代收瘞之。公始崇儒，宅心厚道；繼讀山東法科學堂，教授時講因果，以喻法學。時有梅教授擷芸光羲，南昌孝廉，掌秋官於魯省，精邃內典法相學，於大明湖畔組佛學社，講授相宗。公聽而悅之，每講必與，儒釋洞達，故從獄政，格外施仁。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>莒縣自咸同以後，久無兵事。民國十六年至二十年間，頻遭內戰之禍。公適在莒，周旋其中，保全民命。如在城危之際，縣知事棄城走，謠言繁興，秩序混亂。公率警兵，武裝露刃，巡行彈壓，或偕人縋城說敵，或親登城堞勸阻犯軍。又十七年四月，大盜謀襲莒城，知事北去，縣府無人，公聯合各機關及邑紳，組臨時縣政委員會，搶救災民，以待軍援。十九年，庚午，二月，復有軍閥倒戈，橫據莒城，頑抗中央軍，相持半載；城內日遭圍軍砲擊，民食殆盡，人命不保。公在艱彌厲，偶閱及豐氏子愷「護生畫集」，深感弭兵之本，乃在戒殺護生。遂為蒼生立誓，是難不死，決定終身茹素。未幾，兩軍撒離，公於是實踐誓言，不復肉食。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>莒圍方解，適有蘇州宏化社，乃淨宗第十三祖印光大師所設，印贈佛書，遠地但付郵資即寄。公獲寄贈，如學佛淺說、佛法導論等，俱宣淨土法門者，讀之歡喜，較前所讀之大經大論，覺其易於契入。繼聞濟寧一老友，言印祖為通儒之高僧。即思皈依，以路遙，未果，心嚮往之而已。越數年，公為某慈善事，得識一佛徒，乃印祖弟子，允為公函介，通信皈依。旋蒙印祖許可，賜號德明，親筆開示，勉以敦倫盡分，閑邪存誠，自行化他，專修淨業。爾後公與印祖，問答佛法，郵遞頻繁。又三年，公往蘇州報國寺，參謁印祖，適師閉關，叩見之頃，如見彌陀。師在關中接叩見者，例語十餘分鐘，而公竟蒙開示終日。辭出，月已在天矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>二十三年，莒縣重修縣志，總纂為莊太史心如，分纂及與其事者，均邑之鴻儒。公由獄政轉任分纂，其古蹟、軍事、司法、金石四類，皆公負責纂修。三年事竣，公因莊太史薦，應聘而入大成至聖先師奉祀官府，旋晉主任祕書。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>蘆溝橋變起，日軍大舉入侵，九貢相繼陷，政府遷渝，公隨奉祀官孔上公德成追扈之。一日過長安寺，聞太虛大師卓錫寺內。公向在鄉里，讀海潮音雜誌，久慕大師之德風，今得是緣，即求引見。既入室，欣見梅師擷芸亦在座。寺設佛學社，大師選人赴監所法施，梅師以公薦。公與蜀僧定九師偕，遍蒞講述，績佳，大師喜，題字獎慰之。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>日機大肆轟炸，渝市驛騷。公隨奉祀官，遷入西郊歌樂山，結廬林間，命曰猗蘭別墅。山巔有雲頂寺，無僧，為公教眷屬雜居。殿楹懸標，曰佛學講演會，為大師所書，詢知亦大師所設。公喜其靜，每晨必陟登禮誦。久，未見來講學者，公始悟是為護法保權意也。乃請於大師，願任講席，許之，數年信者眾，終致廟宇為之重新。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>公居蜀時，日機屢施轟炸，彈下如雨，幾為崩土所埋，而仍奔走於硝煙彈雨間，為振濟會，振濟災黎，毫無懼色。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>三十四年（一九四五），歲次乙酉，日本降，明年，公還金陵，從奉祀官府住京三載。其間曾陪孔上公三返曲阜，胥以道梗，僅一返濟南。餘時均在南京普照寺，及正因蓮社，講經說法。徐蚌役後，神州易色。三十八年，己丑，二月，公隨上公，隻身浮海來臺，感慨無限，發之於詩，謂應因緣有契。是歲適公六十初度也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>公抵臺，即寓臺中，初居自由路，繼居和平街，後寓正氣街九號，以迄於今。公之大願，在度眾生，故甫安頓公務，即覓弘法之所。既得法華寺，乃啟講心經，次則法相、四十二章經等。並在寺內，設中醫診所，施醫接眾；又闢圖書閱覽室，會友以文。由是法緣日廣，寖假而從如歸市，經筵擴及靈山寺、寶覺寺、寶善寺，以及碧山巖、慎齋堂、佛教會館、菩提場。靈山寺尤為重心，講經久而且多。臺中慈善堂、贊化堂、豐原龍意堂，原皆鸞壇，亦相繼請公講經，多人逐漸歸佛。終至經筵遍及三臺，猶憾口宣不廣，復藉筆弘。初辦佛學函授，次開佛學問答，假諸雜誌流通，如覺群、覺生、菩提樹、慈光半月刊、明倫月刊，均先後載公之佛學問答。因此，地無遠近，人無差等，咸沾法益焉。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>自廬山諸賢，肇基蓮社，淨土一宗，乃大宏中夏，佛日因之以彰，世風賴歸淳厚。公有鑑及此，遂發倡建蓮社之弘願。經於三十九年（一九五○）與董正之、徐灶生、朱炎煌、張松柏諸居士，籌組臺中市佛教蓮社，庚寅臘月初七日，正式成立，社址暫設法華寺內，公當選首屆社長，著手進行。四十年七月，由許克綏、朱炎煌二居士施貲，購得綠川南湄綠堤巷民舍一棟為社址，篳路藍縷從事興建，屢經締改，不次擴拓，即成當今民生路二十三巷十四號，巍峨雄傑之淨業道場也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>四十年十月，蓮社成立男女二眾弘法團，男眾弘法臺中監獄，女眾弘法蓮友家庭。四十一年一月三日，辛卯臘月七日，蓮社初建殿宇落成，禮請證蓮老和尚，傳授三皈五戒。四十四年六月，禮請斌宗老和尚，傳授菩薩戒，前後得戒者數百人。以後常請懺雲老和尚於白月黑月，主持誦戒「布薩」盛會。每年舉行「佛七」數次，公常親自主持，並殷切訓示。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>公為蓮社手訂社風十條，旨在上求佛道，下化眾生，積德求學，深信因果。又定社務凡三：一者、講演儒佛經典，化導人心；二者、集眾念佛，各求當生成就；三者、興辦文化慈善事業，以勵道德，而善風俗。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>四十一年二月，農曆壬辰年正月初九日，公在蓮社開講佛學，連續六日，爾後每周講經，率以為常。蓮社首屆國文補習班，四月二十二日開學，禮聘孔上公、傅文平、劉汝浩諸師，講授論語；周邦道、許祖成二師，講授國文，公則親授唐詩。四十九年六月，蓮社十周社慶，復請證蓮老和尚，啟建戒場於慈光圖書館，得皈戒者千餘人，名之曰千人戒會。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>蓮社成立後，聯體機構相繼而起。計四十七年四月，建慈光圖書館於柳川西路六十五號。四十八年五月，建慈光育幼院於瑞光街九號。五十二年四月，建菩提救濟院（後改名仁愛之家）與菩提醫院於臺中縣大里鄉中興路二段六一九號。五十九年三月，設明倫社於蓮社，後另建舍於民生路九巷三十號。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>自四十六年至七十三年，霧峰、豐原兩佈教所，最早創設，其後陸續成立者，計有太平佈教所，員林佈教所、水湳佈教所、東勢佈教所、鹿港佈教所、后里佈教所、卓蘭佈教所、沙鹿念佛會。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>他如香港、南洋，以及美國加州、德州等地，公之弟子所建之道場，為僑民精神團結之中心者，則不枚舉。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>蓮社暨其聯體機構弘化慈善事業，概略言之：蓮社設救濟會、放生會、國文補習班、受託印經會、弘化團、天樂班、兒童德育周、佛經講座、電臺文化廣播、榮富助念團、佛經注疏語譯會、內典研究班、論語講習班、國學啟蒙班、社教研習班。慈光圖書館設佛經講座、圖書借閱、慈光托兒所、國學講座、佛學講座、榮富文化基金會臺中代辦處、蓮友子弟輔導團。慈光育幼院收養孤兒，辦理幼教，分設慈德托兒所、慈德幼稚園。菩提仁愛之家設菩提醫院、菩提安老所、菩提施醫會、並有太虛紀念館、善果林、寶松和尚紀念館。明倫社設明倫雜誌社、青蓮出版社、明倫廣播社，並另設聯善施醫會、孔學獎金會等。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>慈光圖書館之國學講座與佛學講座，創於五十年十一月，每星期六晚間，由公講授禮記，並編佛學十四表講授。參聽者為中部大專院校諸生。後在寒暑假期，中南北各大專院校有志之學子，咸集於此，晝夜講習，連續四星期。課程凡六種：依次為十四講表、八大人覺經、唯識、心經、阿彌陀經、普賢行願品。公親授十四講表與阿彌陀經，並恭請會性法師蒞臨開示，餘諸課程由公之弟子分任講席。迨明倫社成立，易名明倫大專佛學講座，課程教師如舊。蓮社內典研究班、論語講習班，均係學行俱優之士，旨在培育儒佛弘道人才。公寄望深遠，教之彌勤，責之極切，並禮請會性法師與公之弟子分講內典諸課。明倫廣播社精製廣播節目，免賣供應各電臺廣播，類分中華文化、蓮友之聲、明倫之聲，俱弘儒佛仁慈教化，普受聽眾歡迎。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>蓮社暨諸聯體機構，俱闢有書房宿舍，供公宴居，公概辭而不受，唯居自行頂讓之正氣街九號寓所。是為一平狹之斗室，公居其內，書物井然，研經、著述、編講表、課誦、吟詩，無往而不自適。食惟飯蔬，定時少量。衣不至縫補不堪則不棄。弟子有奉束脩金者，悉以弟子之名轉為慈濟功德。每至一地，必希饒益斯地之眾生，隨緣法施，隨分財施，以是為樂。平常晝理案牘於奉祀官府，夜弘儒佛於各道場，兼在中國醫藥學院教論語、內經，在中興、東海等大學教詩選、禮記、或佛學，以是日不暇給。後退公職，弘法時增，而忙碌如故。嘗謂弟子：「一息尚存，不忍閒逸也。」</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>慈光圖書館為公常年講經道場。故講以還，所講之諸大乘經，略有地藏菩薩本願經、妙法蓮華經、佛說尸迦羅越六方禮經、佛說阿彌陀經、普賢行願品、維摩詰經、金剛經、楞嚴經、圓覺經、八十卷華嚴經等。自五十七年故講華嚴經，至七十四年寒假，已講至第十回向品。是經開講以來，聽眾擁塞講堂內外，恆逾千人，有遠自屏東、高雄、臺北而來者。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>公講儒經，諄諄於敦倫盡分，樂天知命。期諸學者，博文約禮，始為君子，終成聖德。講佛經，本諸祖注，契理契機，時時勉人深信因果，老實念佛。或以禪密叩之者，公曰：「某於戰時避渝之前，曾從北京真空禪師學參究法，與濟南淨居寺方丈客觀公同參八年；後至渝州，復學密法於白教嗊噶呼圖克圖，紅教諾那呼圖克圖，如法持咒，亦有八年；愧皆無成，確信印祖之提示，依舊專修念佛一法。」公常曰：「時當末法，斷惑極難，不若帶業往生之為穩妥。」或問能否淨密兼修，公喻以腳踏兩條船，不可取也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>近時有人毀謗帶業往生，而倡消業往生者。或求公為文闢之，公不諾，免涉於諍。惟於講經時，引經據典，詳闡帶業之淵深義理，聽眾信心為之堅定，不受動搖。護法之功，可謂偉矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>公講經時，音聲宏亮，九十高齡，語無衰虧。惟近年屢次食物中毒，體力漸弱，然講經未嘗或輟。七十五年（一九八六）三月，公講經時，再三勸眾，加緊念佛。又以古語提示：「少說一句話，多念一聲佛；打得念頭死，許汝法身活。」聽其語氣，似少低緩。四月八日傍晚，蓮社暨聯體機構諸代表，赴公寓所，頂禮請示，公曰：「大家心安就好。」四月十二日，公語近侍弟子鄭勝陽居士曰：「我要去了。」勝陽對曰：「大家還要聽師續講華嚴經。」公未語。至十三日晨，未曉，公念佛，並以「一心不亂」囑在側諸弟子，隨即吉祥臥逝，時為夏曆丙寅三月初五日五時四十五分，春秋九十有七。元配張夫人德馥，中道謝世。繼配趙夫人德芳，子俊龍，孫女珊、彤，均陷大陸。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>綜公平生為學，儒經內典，博洽淹貫，詩文、法學，與夫醫術，亦莫不精醇高異。亙數十年，曷儒弘佛，夙夜不遑；濟世度人，顛沛無間。其去預知，其來有自。懿歟敻哉，斯非大士示現娑婆而何耶！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>公既歸西安養，尚留經注詩文著作多種，化導人間。識其要者，曰：阿彌陀經摘注接蒙暨義蘊、大專學生佛學講座六種、佛學問答類編、弘護小品彙存、內經摘疑抒見、內經選要表解、詩階述唐、雪廬詩文集；或已出版，或尚待梓，彙印全集，俟諸異日。此外，有筆記、表解、韻偈等近三百種之手卷，蠅頭墨跡，講義菁華，仰止摩挲，亦可珍如拱璧云。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText align=right style='text-align:right;text-indent:24.0pt;
word-break:break-all'>李老居士炳南教授治喪委員會<span>&nbsp; </span>謹述 </p>
  <p class=MsoPlainText align=right style='text-align:right;text-indent:24.0pt;
word-break:break-all'>中華民國七十五年（一九八六）六月八日</p>
  <p class=MsoPlainText align=right style='text-align:right;text-indent:24.0pt;
word-break:break-all'>&nbsp;</p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
      <script language="JavaScript"
src=""></script>
      <!--
---- End of Hotrank Counter - DO NOT MODIFY --></font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
