
<html>
<head>
<meta http-equiv=Content-Type content="text/html; charset=Big5">
<title>圓瑛大師文集—序跋</title>
<style><!--
.Normal
	{margin:0cm;
	margin-bottom:.0001pt;
	font-size:12.0pt;
	font-family:"Times New Roman";}
.MsoPlainText
	{margin:0cm;
	margin-bottom:.0001pt;
	font-size:12.0pt;
	font-family:細明體;}
-->
</style>
<link rel="stylesheet" href="../books/book.css">
</head>
<body lang=ZH-TW link=blue vlink=purple background="../books/textbackground.jpg" class="Normal" bgcolor="#ffffff">
<div class=book style='layout-grid:18.0pt'> 
  <p class=MsoPlainText align=center style='text-align:center'><b><span
style='font-size:36.0pt;font-family:標楷體;color:#FF6600'>圓瑛大師文集—序跋</span></b><b><span
lang=EN-US style='font-size:36.0pt;font-family:標楷體;
color:#FF6600'></span></b></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span
style='color:#003300'>圓瑛大師著</span><span lang=EN-US style='font-family:"Times New Roman";
color:#003300'></span></p>
  <p class=MsoPlainText align=center style='text-align:center'><span
style='color:#003300'>洪啟嵩</span><span style='
color:#003300'>、黃啟霖主編</span><span
lang=EN-US style='font-family:"Times New Roman";
color:#003300'></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText align=center style='text-align:center'><span lang=EN-US><a
href="#a01">泉州開元寺同戒錄序</a></span></p>
  <p class=MsoPlainText align=center style='text-align:center'><span lang=EN-US><a
href="#a02">鼓山湧泉禪寺千佛大戒同戒錄序</a></span></p>
  <p class=MsoPlainText align=center style='text-align:center'><span lang=EN-US><a
href="#a03">南洋檳城極樂寺同戒錄序</a></span></p>
  <p class=MsoPlainText align=center style='text-align:center'><span lang=EN-US><a
href="#a04">廈門南普陀寺性願法師六十壽戒開導</a></span></p>
  <p class=MsoPlainText align=center style='text-align:center'><span lang=EN-US><a
href="#a05">重刻楞嚴經序</a></span></p>
  <p class=MsoPlainText align=center style='text-align:center'><span lang=EN-US><a
href="#a06">傅慧江居士書華嚴經序</a></span></p>
  <p class=MsoPlainText align=center style='text-align:center'><span lang=EN-US><a
href="#a07">熊棲蓮居士書華嚴經序</a></span></p>
  <p class=MsoPlainText align=center style='text-align:center'><span lang=EN-US><a
href="#a08">藥師淨土五經序</a></span></p>
  <p class=MsoPlainText align=center style='text-align:center'><span lang=EN-US><a
href="#a09">藥師經旁解序</a></span></p>
  <p class=MsoPlainText align=center style='text-align:center'><span lang=EN-US><a
href="#a10">集印觀音經序</a></span></p>
  <p class=MsoPlainText align=center style='text-align:center'><span lang=EN-US><a
href="#a11">地藏菩薩九華垂蹟圖重印序</a></span></p>
  <p class=MsoPlainText align=center style='text-align:center'><span lang=EN-US><a
href="#a12">重刻地藏經序</a></span></p>
  <p class=MsoPlainText align=center style='text-align:center'><span lang=EN-US><a
href="#a13">中國淨土教史序</a></span></p>
  <p class=MsoPlainText align=center style='text-align:center'><span lang=EN-US><a
href="#a14">大乘起信論講義序</a></span></p>
  <p class=MsoPlainText align=center style='text-align:center'><span lang=EN-US><a
href="#a15">重刻阿難陀懺悔淫欲成道圖序</a></span></p>
  <p class=MsoPlainText align=center style='text-align:center'><span lang=EN-US><a
href="#a16">省庵勸發菩提心文、蓮宗諸祖法語集要合編序</a></span></p>
  <p class=MsoPlainText align=center style='text-align:center'><span lang=EN-US><a
href="#a17">重刻古尊宿語錄序</a></span></p>
  <p class=MsoPlainText align=center style='text-align:center'><span lang=EN-US><a
href="#a18">佛儒經頌序</a></span></p>
  <p class=MsoPlainText align=center style='text-align:center'><span lang=EN-US><a
href="#a19">慈舟法師開示錄序</a></span></p>
  <p class=MsoPlainText align=center style='text-align:center'><span lang=EN-US><a
href="#a20">大悲法師禪餘集序</a></span></p>
  <p class=MsoPlainText align=center style='text-align:center'><span lang=EN-US><a
href="#a21">天津佛教功德林往生助念團序</a></span></p>
  <p class=MsoPlainText align=center style='text-align:center'><span lang=EN-US><a
href="#a22">自求多福序</a></span></p>
  <p class=MsoPlainText align=center style='text-align:center'><span lang=EN-US><a
href="#a23">敦煌石窟大唐藏經跋</a></span></p>
  <p class=MsoPlainText align=center style='text-align:center'><span lang=EN-US><a
href="#a24">刻華嚴經後跋</a></span></p>
  <p class=MsoPlainText align=center style='text-align:center'><span lang=EN-US><a
href="#a25">傅耕莘居士影印弘一法師書藥師經跋</a></span></p>
  <p class=MsoPlainText align=center style='text-align:center'><span lang=EN-US><a
href="#a26">憨山大師示奇小師法語遺墨跋</a></span></p>
  <p class=MsoPlainText align=center style='text-align:center'><span lang=EN-US><a
href="#a27">林文忠公行輿日課跋</a></span></p>
  <p class=MsoPlainText align=center style='text-align:center'><span lang=EN-US><a
href="#a28">顧明心居士手書金剛經跋</a></span></p>
  <p class=MsoPlainText align=center style='text-align:center'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a01></a><span style='color:#333399'>泉州開元寺同戒錄序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫法身非相，歷萬劫以常存；妙用無方，應群機而不滯。一期示現，乃為一大事因緣；三學設施，以立三菩提根本。楞嚴所謂攝心為戒，因戒生定，因定發慧，是則名為三無漏學。此我佛以戒成定慧之基，猶儒教以禮立仁義之準。故五時唱化，先梵網於華經；雙樹潛輝，寄金言於戒法。乃曰：汝等依戒為師；詎非毘尼住世，即為救世明燈，成佛良導也歟！而我<span>&nbsp; 
    </span>轉道大和尚現身末劫，乘願再來。應跡海濱鄒魯之風，宏化星島華夷之地。智悲並運，行願彌堅。發菩薩心，為如來使。圓瑛民國十二年講經南洋群島，抵新嘉坡，當時和尚同其師弟&nbsp; 
    轉物上人，勸圓瑛回閩，重興泉州大開元寺，併創辦開元慈兒院，教養孤苦兒童，就其知識，與以技能，俾具獨立生活之資格，允捐鉅資，以為開辦。因感&nbsp; 
    和尚善行如來慈悲之道，遂仔肩創辦重任。十三年秋九月入寺，三日桃開紅蓮，以應瑞兆。至十四年八月，法界一新，慈院成立，迄今六載；其造福社會，光大佛門者，皆&nbsp; 
    和尚之功也。今逢六十大慶，合山大眾，洎全體孤兒，為求&nbsp; 慧日長明，慈雲永護，開建</p>
  <p class=MsoPlainText>無量壽戒壇；成就僧俗戒行，挽救末劫人心；廣結法緣，續佛慧命；乃以壽世壽人者，為和尚壽也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a02></a><span style='color:#333399'>鼓山湧泉禪寺千佛大戒同戒錄序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫法身本淨，原無持犯之名；如來應機，乃有篇聚之制。根分大小，法益自他，止作兼持，定慧所賴。故楞嚴經云：攝心為戒，由戒生定，因定發慧，是則名為三無漏學，則戒學為定慧之基礎也明矣。昔日世尊於菩提場，初成正覺，首演華嚴，即為菩薩宣說梵網，臨欲涅槃阿難問佛，如來在世，我等以佛為師，如來滅後，我等依誰為師？佛即答曰：「依戒為師」。是知五時教法，始終注重於戒學也，抑又明矣。本山為閩中首剎，禪教律淨，四宗並行，每年夏季開壇傳戒。圓瑛亦本山戒子之一，光緒二十三年在山求戒，為時七日，便畢三壇，覺戒相之繁多，竟倉皇而授受，徒具登壇名字，遂稱得戒比丘。心焉傷之。即發宏願，他日機緣相湊，自當展長戒期。故前住持浙江天童寺，即將十八日之期，改為五十三天。今春接住本山，適逢週甲之年，兩序勸傳千佛壽戒，仍照天童日期辦理。以初心入道，須假琢磨，冀將來為僧，堪成怯器；況當此佛法垂秋，人根淺薄，罕逢上智，中下者多；非煆煉之有方，恐毘尼之虛設。倘能人人如高沙彌，親見本來面目，即得無作妙戒；又何須向人覓戒燈以破煩惱之昏衢，求戒舟而渡生死之苦海耶？是為存。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a03></a><span style='color:#333399'>南洋檳城極樂寺同戒錄序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫尸羅妙體，生佛同具，光明寶戒，凡聖一如。故我世尊五時唱教，先梵網於群經，雙樹潛輝，奇金言於戒學，此如來始終垂訓，以戒為師。華嚴經云：「戒為無上菩提本，應當一心持淨戒。」若能嚴持於淨戒，是則如來所讚許。薩遮尼乾子經云：「如來功德身，以戒而為本。」是知上求佛果，克備二嚴；下化眾生，圓滿萬行。有戒則修證不虛，無戒則徒勞何益。夫此毗尼正法，實諸佛之本源，眾生之慧命，苦海之慈航，暗室之明燈。往聖先賢，人人欽奉；千經萬論，處處指歸。大矣哉，其唯戒法也歟！良以眾生迷真起妄，難窮識海淵深；著相循塵，莫究情波浩渺。是以因心立法，門成無量。無量法門，總束三學；溯流返源，全歸一戒。由戒生定，由定發慧，是則名為三無漏學；而如來一代時教，亦不外乎此也。時逢末世，法運凋零，邪說競興，魚目堪嘆；若不幢樹毗尼，宏施戒法，五篇具啟，三聚圓彰者，實難使佛日重輝，教門再闡；僧海澄清於此界，人民被化於他方。今者余七一母難之期，深承大眾勸宏千佛壽戒，盛情難卻，祗得隨緣。故於今夏四月佛誕良辰，恭就鶴山極樂寺，堂開七眾，戒啟三壇，依科作法，按律秉宣。唯戒寶非踰跨可求，佛制必相應方授。如採如意珠而入海，從淺至深；稟清淨戒而登壇，繇小入大。是故從沙彌而求具，漸次進修，既自利復度他，莊嚴佛果。所謂教對機談，先漸後頓；律因事制，繇身及心。身苟不淨，心戒何從；五篇固守，三聚更增；願樂四弘，匪專自利。斯則發廣大之因心，直趨寶所；希如來之果德，不滯化城。具此勝懷，可謂上善矣。所望眾等受戒之後，謹守受持，性遮無犯，止作並持，律儀具定，梵行無虧。如護渡海之浮囊，豈容少漏；猶保現前之雙目，不染纖塵。精進修持，慎勿放逸。俾自度度他，越苦海而登彼岸；承先啟後，續慧命以振玄猷。正法久住於人間，戒燈永耀乎寰宇。是為序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a04></a><span style='color:#333399'>廈門南普陀寺性願法師六十壽戒開導<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>咨爾新戒，信心具足，善根夙植；此次登山求戒，誠為殊勝因緣。夫尸羅清淨，為入道之階梯；金剛光明，乃成佛之根本。楞嚴經云：攝心為戒，因戒生定，因定發慧，是則名為三無漏學；依而修之，自可不漏落於生死輪迴。當知生死苦海之內，戒法為舟航；欲度眾生出離苦海，應以宏戒為先務之急焉。三壇軌範，固學律之準繩；五分法身，以持戒為發軔。故華嚴經云：「戒為無上菩提本，應當一心持淨戒。」雖然諸佛圓滿萬德，福慧二嚴，證大菩提，為無有上，何嘗不以持戒為始也。毘尼久住，則正法昌明；戒日高懸，則邪魔隱伏。果能如法授受，奚止福利人天；抑或依教行持，自可證同賢聖矣。爰有性願老法師，緇林碩德，僧界耆年。參學具足，菩提之樹早花；解行相孚，般若之燈常照。今者年登週甲，閩南諸山為開壽戒，大轉法輪。七眾風聞，如眾流之赴壑；三壇授受，若杲日之麗天。所願眾等受戒之後，時時注意，處處提防，既得戒舟，思度苦海。惟於環境尤善覺察，如駕舟者或遇石礁，或逢沙灘，必宜迴避，庶得安全，逕達彼岸；又如護度海浮囊，豈容一針之罅漏哉！惟望爾等於所受戒，謹守修持，性遮無犯，自度度人，同歸真際，則不負為我佛真子矣。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a05></a><span style='color:#333399'>重刻楞嚴經序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>原夫心佛眾生，本來平等；祗因迷悟之異，染淨攸分。豈知生佛本同，聖凡靡間。此經詮如來藏心，示眾生本定。直指了義修證，不出六根；揀定真實圓通，具足萬行。從因至果，行布昭然：會緣入實，圓融無礙。該羅教海，洞徹性天；為諸佛之心宗，實眾生之慧命。悟之者彈指可超無學，迷之者歷劫枉受輪迴。迷悟雖殊，縛脫無二；端在善用其因心，自可圓成乎果覺。一門深入，五濁頓超。經云：以湛旋其虛妄滅生，復還元覺，得元明覺，無生滅性，為因地心，然後圓成，果地修證。又云：若棄生滅，守於真常，常光現前，根塵識心，應念銷落。若不棄生滅識心，則縱經修習，難成圓實之因。但能守真常根性，則不藉劬勞，可獲菩提之果。一切眾生，本來是佛，所具根性，即是藏性，何必向外馳求，祗要從中薦取。偈云：「迷晦即無明，發明便解說。」詎非生死涅槃，唯在六根，更非他物耶？大哉教乎！眾生依此大教，而解大理；稱此大理，而起大行；修此大行，而證大果。是知首楞嚴王，出生一切諸佛。經云：佛母真三昧，信不誣矣！自唐流入東土，傳持特盛。古來註疏，不下數十家。近代講演法師所依不一，科判各殊，甯地流通書本，鐫印小註於其上，聽講諸師，分科多有不便。爰有楚北慧朗法師有鑒於此，發心募貲重刻，亦見其為法心殷，利人念切者矣。版成問序於余，因贊數語，以誌因緣云爾。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a06></a><span style='color:#333399'>傅慧江居士書華嚴經序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛力不思議，法力不思議，眾生心力亦復不思議；是謂心佛及眾生，是三無差別。華嚴大教，圓頓真詮。乃我佛釋迦牟尼，初成正覺，觀見一切眾生，具有如來智慧德相，祗因妄想執著，不能證得，若離妄想，則無師智，自然智一切顯現；是以三歎奇哉，直指本源性體。生佛不二，迷悟成差。迷時轉菩提為煩惱，如來智慧德相，全成眾生妄想執著，無差而差。悟時轉煩惱為菩提，眾生妄想執著，全成如來智慧德相，差而無差。如水成冰，冰還成水，冰水雖有二名，畢竟同一濕性。無師智、自然智、原是眾生自心所具，本有家珍，但因修顯，不屬修生。故佛日初出，先照高山，稱一真法界之理，轉無上根本法輪。欲令眾生悟此入此，信解修證，行布昭然。生佛悟迷，圓融無礙，為諸佛之本源，群經之秘藏，是經義不可思議。若有人受持讀誦，書寫供養，為人解說，其果報亦不可思議也。爰有居士傅慧江，宿植德本，喜讀活人之書，醫術名家，素具回天之力。凡遇貧病人，不取醫金，於是求者日眾，操勞過度，致損目光，就診專科，未復原狀。嗣乃皈依佛教，淨業精修，書寫華嚴，遂感病緣速離，色身日健，始終一如，閒忙不輟，一部既畢，續書二部，更發弘願，廣行惠施，在京創辦大悲會，集合同志捐資賑貧苦之家，周給財物，每月滿一千餘戶。善名既著，求賑益多，信譽既彰，施捨日廣。乃於財施之餘，思行法施。遂於去秋宏開法會百日，延余講演大佛頂首楞嚴經於白下，各界所沾法益，無非居士心力願力之所成就也。法會圓滿，將所書華嚴送閱，字燦珠璣，光華奪目，詎非佛力法力心力所致歟！不禁樂為之頌。頌曰：</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛力法力不思議，眾生心力亦復然。心佛眾生無差別，妙中之妙玄中玄。</p>
  <p class=MsoPlainText style='text-indent:24.0pt;'>華藏門開信得入，毘盧海湛望無邊。恭書能得佛護念，豈僅目力虧復全！</p>
  <p class=MsoPlainText style='text-indent:24.0pt;'>福慧從茲日增長，布施廣結眾善緣。精進不退歸淨土，管教直上紫金蓮。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a07></a><span style='color:#333399'>熊棲蓮居士書華嚴經序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>華嚴為諸經之王，法界實一心本具。八十一卷雄文，蘊無邊之妙義；五十二位階級，示真修之歷程。然圓滿菩提，歸無所得，尋常日用，無不現前；心佛眾生三無差別，聖凡十界，一真圓融，無不從此法界流，無不還歸此法界。我佛初成正覺，欲暢本懷，現千丈舍那之身，說圓頓一乘之教。下機絕分，聾啞無聞；大乘當機，悟證獲益；是經功德不可思議。以故受持讀誦，朗慧日而睹性天；書寫流通，契心源而登覺岸。爰有熊棲蓮居士者，慧根夙具，沾法味頓發大心；勝行過人，竟寫經尊崇奧典；一心無妄，三載為期。手寫經，而口念彌陀？願生西，而蓮棲上品。驚心歲月，抖擻精神；豈惟獨善其身，實欲普利法界。效德圓一生苦行，書寫華嚴；仗普賢十大願王，導歸極樂。圓瑛聞風仰慕，歡喜讚揚，爰序數語，藉伸敬意云爾。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a08></a><span style='color:#333399'>藥師淨土五經序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>原夫諸佛興無緣慈，運同體悲，憫念眾生，視如一子，莫不欲令永離諸苦，長得安樂，廣大平等，慈悲之心，曠劫無盡。是以我佛釋迦牟尼善護念諸菩薩，善付囑諸菩薩，故臨唱滅之前，將未度眾生，則付囑於彌勒菩薩；地獄眾生，則付囑於地藏菩薩；末法眾生，多逢障難，則付囑於國王，大臣長者，令其衛護，而說仁王經。又善知眾生根性不等，樂欲不同，則先以欲鉤牽，後令入佛智，而開東西兩淨土，攝受無量眾生。如遇好生畏死之機為說藥師尊經，令其至心誦持，現生得以消災解厄，延壽安樂，捨報得以往生東方琉璃世界。如遇厭苦忻樂之機，為說彌陀諸經，令其一心念佛，臨命終時，得以蒙佛接引，帶業往生西方極樂世界。橫超三界，疾出生死，圓證三不退，直成無上道。譬如大富長者，臨欲命終，而囑其子女，於戚黨朋舊，令得提攜，以免他人之侵凌，與自身之墜落耳。嗚呼！我佛深恩，逾於滄海，誠粉骨碎身，莫之能報也。天津王慎修居士學佛有年，抱自行化他之志願，遂多方搜集校正印行藥師淨土五經，其亦深明佛意乎！夫世之人處逆境，則易奮發，處順境，則多淪溺，所謂富貴可畏，甚於貧賤。今藥師如來使人人所求，均得如願成就，即於成就處，皆以大乘而安立之，乃至得證無上菩提。是則脩持藥師願海者，其殊勝何可思議耶！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>末後殿以大勢至菩薩，念佛圓通章，是欲令修持之士，都攝六根，淨念相繼，以念佛心，證無生忍也。王慎修居士合印是經，以法布施，誠所謂自覺覺他，自利利人，廣泛如來功德之船，於迷津苦海，濟度有情，同登淨土者矣。余安得不贊歎欣忭而樂為之序哉！</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a09></a><span style='color:#333399'>藥師經旁解序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫諸佛願力，不可思議，而眾生業力，亦不可思議。由諸佛願力不思議故，垂形九界，普攝群機。以眾生業力不思議故，感報四生，備嬰諸苦。於是雖生佛判然，究竟則凡聖平等。良以一切眾生本元真如，即是如來，成佛真體，本無高下之別，不過迷悟之殊。若能轉迷歸悟，何難即凡成聖。故感諸佛興無緣慈，運同體悲，或現殊勝之身，或說微妙之法，因機利導，方便多門。如藥師經者，誠眾病之阿伽陀藥也！藥師如來本一十二之大願，度千萬億之眾生，誠苦海之慈航，實人天之法寶！爰有何子培居士，濟世心殷，為人念切，特採是經古註，直解疏鈔，各種要義，述以淺顯之言，書之於旁，名為旁解。言簡義明，易於領悟，欲令家喻戶曉，均沾利益，未附以藥師印相，及靈感因緣，啟人信仰。其為法之誠，利他之願，概可見矣。上海佛學書局為之付印流通，以廣法施，乞序於余，余不忖固陋，勉撰數詞，隨喜功德云爾。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a10></a><span style='color:#333399'>集印觀音經序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>觀世音菩薩者，從聞思修，得三摩地，反聞自性，一門深入。解六結而破五陰，獲二勝而發三用；上合諸佛慈心，下同眾生悲仰。遊化諸國，隨類現身，無畏布施，尋聲救苦，現四不思議，觀聽圓明，故觀音名遍十方界。此菩薩現為西方彌陀左輔，於娑婆世界最有因緣。為孤露眾生惟一怙恃，有求皆應，無感不通。一身不分而普現，月印千江；萬機咸應以無違，春回大地。天津王慎修居士，昔染沉珂，危險萬狀，虔誦菩薩聖號經咒，不一年而愈，仰仗洪慈，恩同再造。由是虔受三皈，奉持五戒，日益加勉。竊思病苦為人生所不免之事，而菩薩聖號經咒，既有如是之奇功勝益，自當推己及人。由是集印菩薩經咒，奉贈受持、聊報深恩，以期普益。乃問序於余，余一生荷蒙菩薩冥熏加被，感德亦深，故樂為之序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a11></a><span style='color:#333399'>地藏菩薩九華垂蹟圖重印序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>地藏菩薩，與娑婆眾生因緣最深，久遠劫前，發宏誓願，眾生度盡，方證菩提，地獄未空，誓不成佛，願重悲深，何可思議！夫菩薩大悲，視大地眾生皆同一子，而於泥犁苦趣，尤加哀愍，專思救拔，悉令脫離，其婆心至德，豈言說譬喻所能及哉！誠不負忉利天宮，分身集會，世尊各各摩頂，囑度眾生，期預龍華聞法之使命也。我國九華山，向稱菩薩道場，所有靈應事蹟，不一而足。爰有盧世侯居士，繪圖拾幅，弘一法師為題贊頌，流通今後，令見聞歡喜，各發菩提之心，奉菩薩為楷模，作眾生之依怙，以菩薩之心為心，以菩薩之願為願，以菩薩之行為行，願行成就，一一無非分身地藏，我佛世尊於常寂光中，摩頂攝受也。今藏弘一法師六十壽誕，閩南菲島星洲緇素學者，集資重印斯圖，分發海內外，以為弘師壽，正所清暢師之懷，果能人人閱斯圖，人人學菩薩，何難化地獄為天堂，轉娑婆為極樂也哉！是為序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>大哉地藏，誓願宏深。十方塵剎，到處分身。</p>
  <p class=MsoPlainText style='text-indent:24.0pt;'>九華垂蹟，方便利生。靈應昭著，亙古亙今。</p>
  <p class=MsoPlainText style='text-indent:24.0pt;'>盧君繪圖，弘師製贊。相得益彰，人皆稱歎。</p>
  <p class=MsoPlainText style='text-indent:24.0pt;'>即此色塵，勿作珍玩。薰菩提種，誕登道岸。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a12></a><span style='color:#333399'>重刻地藏經序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>地藏菩薩本願功德經，乃釋迦牟尼如來所說之孝經也。我佛乘時應世，說法利生，不出戒定慧三無漏學，佛說孝為戒，以此一言，足證如來雖然捨俗出家，辭親割愛，仍以孝行為本。果能持戒清修，則三業無虧，眾善具足，上報四恩，下濟三有，非獨得報現生父母之恩；即累世親恩，無不一生酬畢，其為孝之大至矣！豈與修定省之儀，奉甘旨之供者，所可同日語耶？我佛應火將熄，上昇忉利天宮，為母說法，令見道跡，正以示出世之大孝。放光普集分身地藏菩薩於天宮，舉其因地孝親之事跡，以為行孝之模範，故說此經。流傳東震，受持轉盛。天童寺莊嚴大師，為法心殷，利生念切，募資鏤版，以廣流通。問序於余，余以此經，乃苦海之慈航，昏衢之寶筏，多一版行世，即多令無數眾生發菩提心，離地獄苦，故勉竭枯禪，樂為之序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a13></a><span style='color:#333399'>中國淨土教史序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>原夫淨土之為教也，肇始於釋迦世尊，實為殊特方便，超勝法門。佛知眾生無始以來，未曾離念，莫出生死，故示以持念佛名，乃是以一念而息眾念，可使就路還家，親見彌陀慈父。但憑六字洪名，六根都攝；能令三根普被，三界橫超。其為行也簡，其收效也速，方便殊勝，為何如耶！故千經萬論，處處指陳，古聖前賢，人人信奉。蓮池大師云：「舉其名兮兼眾德而俱備，專乎持也，統百行以無遺。」大矣哉！圓頓法門，修行捷徑，三學具足，六度全該。溯自慈光東照，聖教西來，而我國禪律諸宗，並行不悖，而淨宗為特盛者，以其收機之廣也；即各宗善知識，亦多讚揚念佛，歸心淨土。或編註疏，或詠詩歌。而淨宗古德，或開道場，或結蓮社，或集會念佛，或隨方化眾：或以念佛心，證無生忍；或以淨土教，度有緣人；或念佛放光，或臨終現瑞，代不乏人。惜其事散在部帙，人多未暇搜討。爰有張一留居士，生平專修淨業，於自利之餘，有志利他，譯述中國淨土教史，殊覺詳盡，欲公諸世。此書流通，可以救正人心，可以轉移風俗，可以輔助政化，可以挽回劫運。果得淨宗普及於當世，人人皆修淨業，自可化強暴為善良，轉亂世成淨土矣。又豈佛教之幸，更屬世界之大幸也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a14></a><span style='color:#333399'>大乘起信論講義序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫眾生莫不有身，亦莫不有心，雖天然之本具，實真妄以難明，多皆錯認蕞爾軀殼之身為身，攀緣妄想之心為心，將本有常住法身，妙明真心，迷而不覺。良繇無始一念妄動，瞥起無明，久處長夜，遺真認妄，是之謂顛倒眾生，自取輪轉者也。如圓覺經云：「妄認四大為自身相，六塵緣影為自心相。」楞嚴所謂：「認悟中迷，譬如澄清百千大海棄之，惟認一浮漚體，目為全潮，窮盡瀛渤，汝等即是迷中倍人，如我垂手，等無差別，如來說為可憐愍者。」故不惜老婆舌頭，說出種種聲教，無非為一大事因緣，欲令眾生返迷歸悟，覺無明之夢，破長夜之昏，親見本有真心，悟入佛之知見而後已。蓋此本有心，法華謂之諸法實相，宗門呼為本來面目，即眾生之慧命，諸佛之知見，迷之則生死不休，悟之則涅槃本有。佛云：大地眾生，本來是佛，雖終日迷，實終日不離乎此者也。二六時中，喫飯穿衣，聞聲見色，豈非這箇法身真心，在六根門頭，放光動地者耶！慨自鶴樹潛輝，獅絃絕響，如來滅後，六百餘載，正法將寢，邪說競興，大乘之旨，晦而不彰。爰有馬鳴菩薩，乘大願輪，因時利見，運慈悲心，出廣長舌，闡揚大乘的旨，發起眾生正信，造大乘起信論，論分五分，旨本一心，開二門，明三大，從真起妄，返妄歸真，無不從此法界流，無不還歸此法界，文約義豐，瞭如指掌；戒定慧三學俱該，上中下三根普益，究之者何疑不除？何執不捨？誠末法之慧燈，迷津之寶筏也。瑛忝入佛門，究心教典，於茲二十三載。竊歎法門寥落，世道陵遲，如不培植僧才，發揚佛理，必至法運人心，兩難挽救矣。是以特就本寺創辦佛教講習所，招集海內有志學者，首講是論，冀得夙植大乘善根者，從此增長成熟，早得解脫；即未種者，亦令投種，如果上根利智，一歷耳根，自可深信大乘之理，不外吾人身心日用中也。講畢侍者昌法，將所錄講義，呈請修飾，欲付棗梨。余止之曰：其中所講，多集舊疏，俱屬古人糟粕，何必多此葛藤？眾固請不已，祇得勉從其願，併敘緣起於此。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a15></a><span style='color:#333399'>重刻阿難陀懺悔淫欲成道圖序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>華嚴經偈云：「三界上下法，我說皆是心。離於諸心法，更無有可得。」是知一心能生萬法，萬法不出一心，一切染淨，依正因果，無不從心建立。心造天堂，心造地獄，心為罪藪，心是道源，即於阿難陀懺悔淫欲成道圖，可以證矣。阿難陀為佛胞弟，淨飯王與納孫陀利為妃，愛染情深，淫業障重，佛憐而度之，令得出家。奈情絲未斷，欲火仍然，身雖出家，心不入道，欲捨梵行，仍為白衣。佛以度人者當度其心，於是運大神力，提攜阿難陀至忉利天，天人正報之身，清淨美麗，及依報世界，種種莊嚴，各各天宮，皆有男女，唯有一天宮，獨有天女，未有天男，阿難陀問天女曰：「何以此天無有男子？」答曰：「我等天男，即淨飯王第二太子阿難陀，今在人間修行，經三十載，當生此天。」阿難陀聞言，心中暗喜，即時將思念孫陀利及為國王之念一齊放下，立意精修梵行，求生利忉。然雖向道，仍伏愛根，此以愛捨愛，未斷淫機，曷離苦果？佛復帶遊地獄，見諸獄罪人苦不可言，目不忍睹，行至油鍋地獄，盛油滿鍋，鍋大約里許，二鬼用小火煮油，唯此獄無人受罪，阿難陀問故？鬼曰：將油燒沸，以煮罪人。問油多火小，燒到何時始沸？鬼曰：此獄罪人，今在人間修道，滿三十年，上生忉利，享受天福，千年福盡，下墜此獄，彼時油沸。又問是何人？鬼曰：是佛胞弟，未修無漏，未出輪迴，阿難陀聞言大驚，悔過自責，願捨愛欲，求出生死，竟令淫機身心俱斷。於是向佛求修無漏之法，其心已度，佛即授觀，於三七日，諸漏俱盡，得證聖果。詎非天獄聖凡，只在一轉念間耶？圓覺經云：一切眾生，皆以淫欲而正性命，愛欲為因，愛命為果，故五欲之中，色欲最難斷除，如來悲心廣運，常示厭欲之教。楞嚴經則曰：菩薩見欲，如避火坑，有志學佛之士，當以斷欲為下手工夫，色欲既除，諸欲自易。若夙業深重，欲念難降者，當思地獄苦，早發斷欲心，以此經圖，可為龜鑑。陳其昌居士得此一書，即思付梓，以廣法施，問序於余，披閱之餘，歡喜讚歎，此卷堪作欲海慈航，願未離愛欲之士，捷足先登，速達彼岸。是為序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a16></a><span style='color:#333399'>省庵勸發菩提心文、蓮宗諸祖法語集要合編序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫如來乘大願輪，應機示跡，闡教利生，演說八萬四千法門，對症與藥，依而脩之，無不均沾利益。迨至雙林入滅，應火潛輝，結集流通，慧炬東照，諸宗競興於華夏，三藏畢闡其微言，求其收機最廣，下手最易者，莫如念佛一法門爾。以一念而除諸念，三學全該；由三資不歷三祇，一生取辦；誕登不退，速證無生。是以歷代賢哲盡力敷揚，隨願往生，指不勝屈。淨土諸祖著述篇章，悉本救世婆心，以示念佛法語。碎珊瑚，枝枝是寶；折梅檀，片片皆香。爰有寧波接待寺淨業專修林慕蓮大師，由商入釋，矢志精修，遍揀法門，求其疾超生死，速證菩提者，深信念佛為穩當。於是力行數載，獲益良多。茲彙刊省庵大師發菩提心文，及採淨宗諸祖念佛法語，合編行世，求序於余，余披閱一周，覺此書一出，而於淨宗又多一廣長舌矣。故樂為之序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a17></a><span style='color:#333399'>重刻古尊宿語錄序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫大道無言，真宗絕相，向上一路，千聖不傳。所以達摩西來，不立語言文字，教外別傳，真指人心，見性成佛。由是一花現瑞，五葉流芳，禪宗一脈，弗絕如縷。古尊宿一一無非，悟無言之道，契絕相之宗；而假立言相，接引機宜，為學者解黏去縛，拔楔抽釘；雖有一言半句，如施針砭之功，頓起膏盲之疾，未可作葛藤會也。是書係宋時藏主頤公搜集傳燈錄中，所載未盡諸家機語，實禪門至寶也！惜年湮代遠，舊板無存，即流通之本，亦不多見。時有明州阿育王寺後堂一超禪師，往朝五臺，至西山某寺藏經樓，於殘篇斷簡中得此一書，檢閱全部，幅帙無損，生大歡喜，以為必有鬼神擁護，故得楮墨煥然，遂攜歸欲付欹劂。奈所願未果，世緣將畢，乃出此書，請該寺宗亮老和尚發心流通，以續僧伽命脈。宗公一閱，知為禪宗骨髓，人天眼目，未可令其湮沒。即商之於余，余為送上海佛學書局出版，影印六百部，宗公義徒育王寺住持源巃，為宗公六十壽辰，慨捐缽資一千二百元，認購三百部，分送各叢林，用廣法施，藉報師恩。謹序數語，以誌因緣云爾。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a18></a><span style='color:#333399'>佛儒經頌序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛以慈悲為本，儒以仁義為歸，佛儒之為教，雖則不同，而其利生救世之心，未嘗有異也。夫佛教有言曰：自未得度，先度人者，菩薩發心，自覺已圓，能覺他者，如來應世，廣運慈悲，為眾生與樂拔苦。而儒家亦有言曰：「夫仁者，己欲立而立人，己欲達而達人。」顏淵問仁？孔子曰：「克己復禮，天下歸仁焉。」蓋仁者，義之本也，始雖肇於克己，而終則在使天下知所歸，是與佛教自覺覺他之道，初無二致。又考儒家以仁義禮智信五常為進德修業之目，佛教亦嘗立仁義等五藏之名。故龍樹菩薩，釋摩訶衍論，引道品經曰：佛子諦聽，為汝解說，仁藏、義藏、禮藏、智藏、信藏，學者從而為之。詞曰：不殺生仁也，不偷盜義也，不邪淫禮也，不妄語信也，不飲酒智也，斯雖不足盡比附之說，顧五常之義，顯然五戒之法同科，則佛儒二教，如日月麗天，亙古並曜，固未可輒為軒輊。昔圭峰宗密大師有言，佛孔皆是至聖，隨時應物，設教殊途，內外相資，共利群庶，洵為不刊之論！惜後代學不師古，謬興訕謗，佛儒兩宗，遂相水火。迨至有明靈峰蕅益大師始以乘願再來之睿哲，為息諍闡教之高文，著靈峰宗論，揭佛儒之精題，開人天之正眼，自茲兩教歧途，始由分而合，從晦而明。比來異說蜂起，不惟佛日蒙昏，而儒宗亦於焉將墮，有識之士，惄焉憂之。爰有陽齋居士者，廿歲窮經，志綜百家之學，中年好道，心悟一乘之禪。近以頤養之暇，撰成佛儒經頌，詞旨淵懋，上追靈峰，愍物為懷，老而彌篤，誠可謂通佛儒之大竅，然長夜之明燈矣！愚幼安儒業，冠入佛門，每於參究向上宗乘之餘，輒思即佛宗以明儒學。今居士此編，實契私衷，用是勉竭枯禪，隨喜讚歎。是為序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a19></a><span style='color:#333399'>慈舟法師開示錄序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>自古高僧，咸從腳踏實地來；惟實乃能虛，虛則無所不容；能容必能化，化則無所不妙；妙則語默動靜，瞬目揚眉，頭頭是道；此高僧之所以成其高也。昔我世尊，金河顧命，謂阿難曰：波羅提木叉，是汝等大師，誠以欲荷擔大法，演唱真宗者，非牢戒足不為功。楞嚴經云：由戒生定，因定發慧，則戒為無上菩提本也明矣。際茲末法，去聖時遙，波旬鼓焰，佛日將沉，不有大心之士乘時出世，扶危振困，弘範人天，其將何以使正法得以久住，佛種不至斷絕耶？慈舟老法師，持戒精嚴，律己謹飭，昔日主講本山佛學院，諄諄以戒為定慧之初基，勗勉諸生。北上宏揚，道風愈播，緇素咸欽，無待縷述。近者由其皈依弟子記錄師之開示，以詔後學。而道源法師，從京師來函，索序於余，余養晦滬濱，杜門著述楞嚴講義，因念與師相契，已非一日，烏可不贅一辭？夫古德拈頌警策，無非開示後學，令悟入佛之知見。然欲泛覺海，須賴浮囊，乃能達實際理地，揚眉吐氣。師之開示，著眼於斯，是豈好弄玄妙之宗師者所可望其項背哉！至於淨土為歸宿，而深勸持名，尤為婆心懇切，法眼高超；其他興學講經，為法為人，非有大願力者，曷克臻此？是誠人眼目之所寄也！師之略歷，中輪法師已紀其梗概矣，他何所言？惟望閱斯錄者，當以師心為心，師行為行，則不負師之苦心矣。是為序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a20></a><span style='color:#333399'>大悲法師禪餘集序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>法華經云：「是法住法位，世間相常住。」又曰：「治世語言，資生事業，皆與實相，不相違背。」悟斯旨者，則頭頭是道，法法皆真，何難拈一莖草，作丈六金身哉？吾友大悲禪師，性耽禪悅，理悟法華；昔則寄身政界，即慕宗乘，繼而揮手塵囂，真參心地；既登大徹之堂，復入留雲之室；洞明向上一竅，真透末後牢關。於是禪餘課外，另開方便之門，筆下毫端，盡具廣長之舌，或盡佛像人物，以及山水花草，意之所寄，一一無非以畫說法，使人觸目會心，便能從幻相而悟實相，依世法而入佛法，是亦善巧利生，隨機接物。其稿本刊行於世，自可盡未來際，而作佛事耳。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a21></a><span style='color:#333399'>天津佛教功德林往生助念團序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫淨土法門，持名念佛，肇始於釋迦世尊，無問自說。翻釋為鳩摩羅什，特勝諸家，海內流通，多弘秦本。此經以信願行持名為宗，往生不退為用。一念能除眾念，妙行難思：往生必證無生，奇勳曷比。至簡易，極圓頓，誠為第一無上法門也！蓮開九品，功由勤惰之分；果證一生，國多補處之士。往生勝益，助念有關。世有一生念佛，迨至臨命終時，子哭妻啼，環境為障，世情所縛，正念難提，顛倒心一時勃發，善惡業頓現在前。雖有正因，助道因緣不足，以致不得見佛往生，良可惜也！天津佛教功德林蓮社盛聖教居士，有見及此，組織社友往生助念團，正當病者捨報之前，馳往助念。多方勸慰，增長信願之心；一致維持，助成念佛之行。三資具足，三界得以橫超；一念精專，一生何難解脫；神遊淨土，業卸娑婆，助念之功，何可言喻耶！是為序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a22></a><span style='color:#333399'>自求多福序<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>佛說三界唯心，一切唯識。以真心隨緣，而成妄識，妄識分別，而起諸惑，依惑起業，依業受苦，惑業苦三相續不斷。惑即迷惑心，不達諸法如幻，認妄為真，而起憎愛，由憎愛惑，造取捨業，隨取捨業，受生死苦。身即眾苦之本，生老病死，一切諸苦，此身受之。以此現前之身，再起惑造業，依業受苦，惑業是因，苦報是果，因果不昧，成輪迴性，沉溺苦海，可不痛哉？今欲脫離苦果，定要不作苦因，欲絕苦因，惟有一心念佛，眾善奉行。以念佛為正修，以行善為助道，所有眾善，回向發願，求生西方；如永明大師，一心專念彌陀，萬善莊嚴淨土，橫超生死，永斷輪迴。即此念佛一法，以一念而除一切妄念，既不起惑，自不造業，苦因既斷，苦果自除；則一句彌陀，萬善具足矣。普寧陳君步康，善根宿植，佛理深明，欲以文字般若而作廣長舌相，著有自求多福一書，而與世道人心大有裨益。彌陀經云：「不可以少善根福德因緣，得生彼國。」是必以多善多福，方可得生西方，永斷生死。余閱是書，不勝歡喜讚歎，樂為之序。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a23></a><span style='color:#333399'>敦煌石窟大唐藏經跋<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>吾國石窟固多，聞名中外者誠渺，究其原因，或地居偏僻，或景乏名勝，或建築簡陋，或儲藏不富，未能引起世人之注意。惟敦煌石窟，勝蹟久著，靈氣所鍾，巖窟清幽，雲林茂密。峰巒聳翠，上出重霄；石佛莊嚴，俯視人世。窟內儲藏豐富，窟外風景尤奇，較之其他石窟，勝劣懸殊，故得舉世聞名焉。夫斯窟也，石壁堅牢，儼若銅城之固；儲藏珍貴，奚啻寶藏之多？大唐書籍既貴，唐物尤貴，此固好古者奇之，實無大益於人世；惟有唐人寫經，確為至寶。佛法乃昏衢之慧炬，實苦海之慈航，又豈僅信解受持，為人演說者，獲福無量；即珍藏供奉者，亦為諸佛之所護念，天人之所護衛也。晉朝西蜀荀氏，向空書寫金剛經，天人設寶蓋於其上，從是其地遇雨不濕，牧童多避雨於此。後有梵僧，謂村人述上事，幸勿使兒童遊戲，牛羊踐踏，後村人設欄以護之，足知經法乃為至寶，天人一切，皆當恭敬，此經固未可以其他藏物等視也。白下張今吾居士，家藏唐人寫經一卷，出以示余，適余講楞嚴經於南京洪武路吉祥庵，講餘捧誦，彌覺希有，謹跋數行，以誌慶幸。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a24></a><span style='color:#333399'>刻華嚴經後跋（代智睿法師）<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫如來應機施化，乘願利生，權實雙敷，經歷五時之久，智悲並運，演說三藏之文，為巨夜之明燈，作迷津之寶筏；慈雲東被，聖教西來，先後翻譯，七千餘軸；求其性相圓融，理事無礙，莫有過於華嚴者。世尊始成正覺，為四十一位法身大士，首唱最上之宗，如日初出，先照高山，旨遠義玄，小機難契，上德聲聞，杜視聽於嘉會，積行菩薩，曝腮鱗於龍門，塵堶撣g，毫端現剎，一多互攝，小大相容，譬帝網千珠，光光交映，重重無盡；大矣哉，不可思議者焉！睿自揮手塵囂，行腳雲水，迨結茆於台山，究心斯典，見妙理之無窮為群經之奧府，體包法界，用遍恆沙，一真十玄之旨，不離吾人當念，獨惜此經，鐫板無多。前七堛報恩寺慈公老人，託李居士所鐫，祗得其半，未竟厥功。由是廣請諸山大德，信心檀那，解囊樂助，續刻告完，因跋數語，以紀法緣。伏願見聞隨喜，同登華藏玄門，展轉流通，共入毘廬性海。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a25></a><span style='color:#333399'>傅耕莘居士影印弘一法師書藥師經跋<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>藥師琉璃光如來本願功德經者，苦海之舟航也。以如來悲心無盡，為苦海眾生作大依怙，廣發十二微妙之願，隨順有情根性，樂欲方便成就。而我釋迦世尊闡揚讚歎，教令眾生，稱念彼佛名號，受持讀誦此經，凡有所求，無不如願，命終之後，往生彼國，疾趣菩提。是亦先以欲鉤牽，後令入佛智，其與彌陀同化也歟？弘一法師，慧性天生，善根宿植，為佛門之龍象，作末法之津梁，書寫此經，虔修法供。茲有傅耕莘居士為母造福，信仰此經法力宏深，佛慈廣大，併慕弘師，戒行精嚴，書法清秀，故發心影印千冊，以廣流通，共成法供。凡受持讀誦禮拜供養者，均沾法益，迴此功德，報答親恩，其與世間但知甘旨是供，取悅親心者，實不相侔也。因跋數語，奉勸世之圖報親恩，當以此為法也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a26></a><span style='color:#333399'>憨山大師示奇小師法語遺墨跋<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>憨山大師為明代高僧，禪門宗匠，平日開示學者，多本悟證，盡力提撕。今觀所示寒灰奇小師，住山法語，盡大地是寂滅場，唯在學人肯放下處，便是休歇地，此即大師自覺覺他不惜眉毛拖地也。師居東海牢山靜坐，夜見海天雪月，亙影交輝，三昧現前，無出無入，忽然身心世界，當下銷落。偈曰：海湛空澄雪月光，此中凡聖絕行藏，金剛眼突空華落，大地都歸寂滅場。此段境界，若非一切放下，安能得此大休歇地？細閱遺墨，信筆直書，一一皆從自性中流出，可為禪宗學者之正法眼藏也。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a27></a><span style='color:#333399'>林文忠公行輿日課跋<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>先賢林文忠公，以偉特之資，膺艱鉅之任，當前清中葉，文恬武嬉，舉朝習於萎靡， 
    公獨具先識，凡所至之處，興利袪弊，事無不舉；禁煙之役，聲震中外，尤為人所敬仰。瑛與<span>&nbsp; </span>公之曾孫丙南璧予倜生昆仲，為支許交，一日至蘇，璧予先生出&nbsp; 
    公之行輿日課見示，有手書金剛經、阿彌陀經、往生咒、大悲咒、心經數種，乃知平生信佛，由解起行，雖政務殷煩，而受持無閒，可謂難矣。諦觀書法，端整秀潤，一筆不懈，歎為希有！茲欲製版，以廣流傳，因跋數語，用誌欽慕不忘云爾。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'><a name=a28></a><span style='color:#333399'>顧明心居士手書金剛經跋<span
lang=EN-US></span></span></p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
  <p class=MsoPlainText style='text-indent:24.0pt;'>夫如來應世，說法利生，悲願難量，婆心特切，隨機施教，普被三根。金剛般若波羅密經者，尤為諸佛之心宗，實眾生之慧命，誠斷疑生信之玄詮，乃入聖超凡之捷經。黃梅以之傳心，曹溪因而得旨，破我法二執，則四相俱空，論降住其心，則三輪悉寂，度生離相，布施無住，凡所有相，皆是虛妄，應無所住，而生其心，若能信解受持，斯人甚為希有，故天下古今傳持之盛，無過斯經。爰有吳興信徒顧邢明心，性情恬靜，志願恢宏，敬學大乘，求出生死，余則授以此經，及念佛法門，相輔而行，定為日課，書寫此經，一筆一聲佛號，意業清淨，則六根都攝矣。茲當首卷書成，余觀其筆跡，端正清健，知念力定力俱增，為之心喜，故跋數語，以誌因緣云爾。</p>
  <p class=MsoPlainText style='text-indent:24.0pt;'><span lang=EN-US>&nbsp;</span></p>
</div>
<font color="#FFFFFF" size="2"><font color="#FFFFFF" size="2"><font color="#FFFFFF" size="2"><!-- Begin of Hotrank Counter - DO NOT MODIFY -->
<script language="JavaScript"
src=""></script>
<!--
---- End of Hotrank Counter - DO NOT MODIFY -->
</font></font></font><a href="http://www.bfnn.org"><img src="../books/sign.gif" width="300" height="30" border="0"></a><!-- Start of StatCounter Code for Default Guide -->
<script type="text/javascript">
var sc_project=10554251; 
var sc_invisible=1; 
var sc_security="70b7fbe2"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="shopify
analytics" href="http://statcounter.com/shopify/"
target="_blank"><img class="statcounter"
src="http://c.statcounter.com/10554251/0/70b7fbe2/1/"
alt="shopify analytics"></a></div></noscript>
<!-- End of StatCounter Code for Default Guide -->
<a href="http://statcounter.com/p10554251/?guest=1"></a></body>
</html>
